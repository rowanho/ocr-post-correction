<?xml version="1.0" encoding="UTF-8" standalone="no"?>
<COUNTER_document classification="PD" domain="foreign" filename="0182.xml" newsdate="10.09.14" newspaper="APP" noofwordswithSWR="188" totalnoofsentences="12" totalnoofwords="294">
<headline>رواں سال مسلم دنیا کے 1400 رہنما خادم الحرمین الشریفین سعودی شاہ عبداللہ کے مہمان کے طور پر حج ادا کریں گے</headline>
<body>جدہ ۔ 10 ستمبر (اے پی پی) رواں سال مسلم دنیا کے 1400 رہنما خادم الحرمین الشریفین سعودی شاہ عبداللہ کے مہمان کے طور پر حج ادا کریں گے۔ اس امر کا اعلان سعودی عرب کے اسلامی معاملات کے وزیر الح الشیخ نے گذشتہ روز کیا۔ عرب نیوز کی رپورٹ کے مطابق سعودی وزیر صالح الشیخ نے کہا کہ شاہ عبداللہ نے ہمیں دنیا بھر سے 1400 مسلم رہنماؤں کے ان کے مہمان کی حیثیت سے حج کے انتظامات کرنے کی ہدایت کی ہے۔ انہوں نے کہا کہ شاہ کے اس عمل سے ظاہر ہوتا ہے کہ وہ دنیا بھر کے مسلمانوں کی حمایت اور دیکھ بھال کا کس قدر خیال رکھتے ہیں اور مسلمان ممالک کے درمیان سعودی بھائی چارے اور تعلقات کو بڑھانے کیلئے کوشاں رہتے ہیں۔ انہوں نے کہا کہ شاہی مہمانوں میں انڈونیشیا، بنگلہ دیش، تھائی لینڈ، فلپائن، کمبوڈیا، کرغستان، سری لنکا، نیپال، افغانستان، ویتنام، ملائیشیا، سنگاپور، میانمار، مالدیپ اور بوسنیا ہرزیگوینا کے مہمان شامل ہیں۔ کروشیا، مونٹی نیگرو، سلووینیا، بھارت، سربیا، سویڈن، فن لینڈ، ناروے، آئر لینڈ، آئس لینڈ، نیگر، یوگنڈا، روانڈا، مڈغاسکر، زیمبیا، کوموروس، کینیا، تنزانیہ کے مسلم رہنما بھی شاہی مہمانوں میں شامل ہوں گے۔ انہوں نے کہا کہ حالیہ برسوں میں ہم خواتین سمیت 22 ہزار مسلم رہنماؤں کا شاہی مہمان کے طور پر حج کا بندوبست کر چکے ہیں۔ انہوں نے کہا کہ ہر سال حج کیلئے مہمانوں کا انتخاب کیا جاتا ہے۔ رواں سال 40 افریقی ممالک سے مہمان حجاج کا انتخاب کیا گیا ہے۔ انہوں نے کہا کہ ان کی وزارت پروگرام کی کامیابی کیلئے ہر ممکن اقدامات کرے گی اور اس مقصد کیلئے کئی کمیٹیاں بھی تشکیل دیدی گئی ہیں۔</body>
</COUNTER_document>
