<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0358.xml" newsdate="26.10.14" newspaper="APP" noofwordswithSWR="413" totalnoofsentences="26" totalnoofwords="610">
<headline>دبئی ٹیسٹ، پاکستان نے آسٹریلیا کو 221 رنز سے ہرا کر دو میچوں کی سیریز میں 1-0 کی برتری حاصل کر لی شاہینوں نے کینگروز کو کھیل کے تمام شعبوں میں آؤٹ کلاس کردیا، 438 رنز کا تعاقب کرنے والی آسٹریلوی ٹیم 216 رنز پر ڈھیر ہوگئی، ذوالفقار بابر نے 5 اور یاسر شاہ نے 4 وکٹیں حاصل کیں میچ میں دو سنچریاں سکور کرنے پر یونس خان مرد میدان قرار پائے</headline>
<body>دبئی ۔26 اکتوبر (اے پی پی) پاکستان نے دبئی ٹیسٹ میں یونس خان، سرفراز احمد، ذوالفقار بابر اور یاسر شاہ کی شاندار کارکردگی کی بدولت آسٹریلیا کو 221 رنز کے بھاری مارجن سے شکست دے کر دو میچز کی سیریز میں 1-0 کی برتری حاصل کر لی۔ رنز کے لحاظ سے یہ پاکستان کی آسٹریلیا کے خلاف سب سے بڑی فتح ہے۔ شاہینوں نے کھیل کے تمام شعبوں میں عمدہ کارکردگی کا مظاہرہ کرتے ہوئے کینگروز کو چاروں شانے چت کر دیا۔ 438 رنز کا تعاقب کرنے والی آسٹریلوی ٹیم 216 رنز پر ہمت ہار گئی۔ مچل جونسن 61 اور سٹیون سمتھ 55 رنز کے ساتھ نمایاں رہے۔ ذوالفقار بابر نے 5 اور یاسر شاہ نے 4 وکٹیں حاصل کیں۔ یونس خان کو میچ میں دو سنچریاں سکور کرنے پر بہترین پلیئر کا ایوارڈ دیا گیا۔ تفصیلات کے مطابق اتوار کو یہاں دبئی انٹرنیشنل کرکٹ سٹیڈیم میں ٹیسٹ کے پانچویں اور آخری روز 438 رنز کے تعاقب میں آسٹریلیا نے 59 رنز 4 کھلاڑی آؤٹ پر اننگز دوبارہ شروع کی تو اوپنر کرس راجرز 23 اور سٹیون سمتھ 3 پر کھیل رہے تھے۔ دونوں بلے بازوں نے محتاط انداز اپنایا اور ٹیم کا سکور 92 تک پہنچا دیا۔ اس موقع پر ڈیبیو ٹیسٹ کھیلنے والے فاسٹ باؤلر عمران خان نے کرس راجرز کو 43 کے انفرادی سکور پر کلین بولڈ کرکے پاکستان کو اہم کامیابی دلا دی۔ آسٹریلیا کی چھٹی اور ساتویں وکٹ بھی جلد گر گئی جب ذوالفقار بابر نے ڈیبیو ٹیسٹ کھیلنے والے مچل مارش کو 3 اور بریڈ ہیڈن کو صفر پر پویلین کا راستہ دکھا دیا۔ اس کے بعد سٹیون سمتھ اور مچل جونسن نے دفاعی حکمت عملی اپنائی اور 28.5 اوورز میں 65 رنز کی شراکت قائم کرکے سکور 170 تک پہنچا دیا۔ اس موقع پر یاسر شاہ نے سٹیون سمتھ کو 55 کے انفرادی سکور پر اسد شفیق کے ہاتھوں کیچ آؤٹ کرا کے پاکستان کو فتح کے قریب لے آئے۔ پاکستان کو نویں کامیابی 213 کے مجموعی سکور پر ملی جب مچل جونسن 61 رنز بنانے کے بعد یاسر شاہ کی گیند پر سرفراز احمد کے ہاتھوں سٹمپ ہوگئے۔ اس کے بعد ذوالفقار بابر نے پیٹر سڈل کو آؤٹ کرکے پاکستان کو شاندار فتح دلا دی۔ ذوالفقار بابر نے کیریئر بیسٹ باؤلنگ کی اور 5 وکٹیں حاصل کیں۔ ڈیبیو ٹیسٹ کھیلنے والے یاسر شاہ نے 4 کھلاڑیوں کو آؤٹ کیا جبکہ عمران خان نے ایک وکٹ حاصل کی۔ واضح رہے کہ اس میچ میں پاکستانی باؤلنگ کے ساتھ ساتھ بیٹنگ بھی انتہائی شاندار رہی، یونس خان نے دونوں اننگز میں سنچریاں سکور کیں۔ وکٹ کیپر بیٹسمین سرفراز احمد نے پہلی اننگز میں 109 رنز کی دلکش اننگز کھیلی جبکہ اوپنر احمد شہزاد نے دوسری اننگز میں 131 رنز بنائے۔ قومی ٹیم کے کپتان مصباح الحق نے کہا کہ فتح ٹیم ورک کا نتیجہ ہے۔ یونس خان، سرفراز احمد، اسد شفیق، احمد شہزاد، ذوالفقار بابر اور یاسر شاہ کی کارکردگی قابل ستائش ہے۔ انہوں نے کہا کہ سپرٹ کو برقرار رکھتے ہوئے سیریز جیتنے کی بھرپور کوشش کریں گے۔ مصباح الحق نے کہا کہ ٹیم غلطیوں سے سیکھ رہی ہے اور امید ہے کہ جلد کامیابیوں کے ٹریک پر آجائے گی۔ پاکستان اور آسٹریلیا کے مابین دوسرا اور آخری ٹیسٹ 30 اکتوبر سے 3 نومبر تک ابو ظہبی میں کھیلا جائے گا۔</body>
</COUNTER_document>
