<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0342.xml" newsdate="30.08.14" newspaper="APP" noofwordswithSWR="284" totalnoofsentences="21" totalnoofwords="398">
<headline>سری لنکا نے تیسرے اور آخری ون ڈے میچ میں پاکستان کو 7 وکٹوں سے ہرا کر سیریز جیت لی مصباح الیون نے پہلے کھیلتے ہوئے 102 رنز پر ڈھیر، آئی لینڈرز نے ہدف 3 وکٹوں کے نقصان پر حاصل کر لیا</headline>
<body>دمبولا ۔ 30 اگست (اے پی پی) سری لنکا نے پاکستان کو تیسرے اور فیصلہ کن ون ڈے میچ میں 7 وکٹوں سے شکست دے کر سیریز 2-1 سے جیت لی۔ پاکستانی ٹیم پہلے بیٹنگ کرتے ہوئے 33 ویں اوور میں 102 رنز بناکر آؤٹ ہوگئی۔ فواد عالم 38 رنز کے ساتھ نمایاں رہے۔ تھیسارا پریرا نے 4 وکٹیں حاصل کیں۔ جواب میں آئی لینڈرز نے ہدف 19 ویں اوور میں 3 وکٹوں کے نقصان پر حاصل کر لیا۔ تلکارتنے دلشان نے 50 رنز کی ناقابل شکست اننگز کھیلی۔ تھیسارا پریرا کو میچ اور سیریز کا بہترین کھلاڑی قرار دیا گیا۔ ہفتہ کو رنگیری دمبولا انٹرنیشنل سٹیڈیم میں سیریز کے تیسرے اور آخری ون ڈے میچ میں پاکستان کے کپتان مصباح الحق نے ٹاس جیت کر پہلے بیٹنگ کا فیصلہ کیا جو غلط ثابت ہوا۔ پاکستانی بلے بازوں نے روایت کو برقرار رکھتے ہوئے سری لنکن باؤلرز کے آگے گھٹنے ٹیک دیئے اور پوری ٹیم 32.1 اوورز میں صرف 102 رنز بنا کر پویلین واپس لوٹ گئی۔ فواد عالم کے علاوہ کوئی بھی بلے باز جم کر نہ کھیل سکا اور وقفے وقفے سے آؤٹ ہوتے رہے۔ فواد عالم نے 38 رنز بنائے اور آؤٹ نہیں ہوئے۔ احمد شہزاد 10 ، شرجیل خان صفر، محمد حفیظ ایک، کپتان مصباح الحق 18، عمر اکمل 7 ، صہیب مقصود 7، شاہد آفریدی 2 ، وہاب ریاض صفر، سعید اجمل 6 اور محمد عرفان 5 رنز بناکر آؤٹ ہوئے۔ سری لنکا کی طرف سے تھیسارا پریرا سب سے کامیاب باؤلر رہے انہوں نے 34 رنز کے عوض 4 وکٹیں حاصل کیں۔ دھمیکا پرساد نے دو جبکہ مالنگا، ہیراتھ اور پرسانا نے ایک، ایک وکٹ حاصل کی۔ بارش کے سبب ڈک ورتھ لوئس میتھڈ کے تحت سری لنکا کو 48 اوورز میں 101 رنز کا ہدف ملا۔ جواب میں سری لنکا نے ہدف بآسانی 18.2 اوورز میں 3 وکٹوں کے نقصان پر حاصل کر لیا۔ تلکارتنے دلشان نے شاندار بیٹنگ کا مظاہرہ کیا اور 50 رنز کی ناقابل شکست اننگز کھیلی۔ مہیلا جائے وردنے 26 ، اپل تھرنگا 14 اور کمار سنگاکارا 2 رنز بناکر آؤٹ ہوئے۔ محمد عرفان، وہاب ریاض اور سعید اجمل نے ایک، ایک وکٹ حاصل کی۔</body>
</COUNTER_document>
