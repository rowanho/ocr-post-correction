<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0558.xml" newsdate="27.10.14" newspaper="APP" noofwordswithSWR="223" totalnoofsentences="10" totalnoofwords="355">
<headline>دھرنوں سے ملک کی معیشت کو نقصان پہنچا ,دھرنے والے دھرنا دیتے رہ جائیں گے اور پاکستان آگے نکل جائیگا، موجودہ حکومت کے دور میں کرپشن کا کوئی سکینڈل  سامنے نہیں آیا ،ملک میں سیکیورٹی کی صورتحال بہتر ہوئی ہے،وزیر اعظم محمد نواز شریف کی مقامی ہوٹل میں بین الاقوامی سرمایہ کاری کانفرنس کے افتتاح کے بعد ذرائع ابلاغ کے نمائندوں سے گفتگو</headline>
<body>اسلام آباد ۔ 27اکتوبر (اے پی پی)وزیر اعظم محمد نواز شریف نے کہا ہے کہ دھرنوں سے ملک کی معیشت کو نقصان پہنچا ہے,دھرنے والے دھرنا دیتے رہ جائیں گے اور پاکستان آگے نکل جائیگا، موجودہ حکومت کے دور میں کرپشن کا کوئی سکینڈل سامنے نہیں آیا ۔ انہوں نے یہ بات پیر کو یہاں مقامی ہوٹل میں بین الاقوامی سرمایہ کاری کانفرنس کے افتتاح کے بعد ذرائع ابلاغ کے نمائندوں سے گفتگو کرتے ہوئے کہی ۔ وزیر اعظم نے کہا کہ دھرنے والوں کو پاکستان کی ترقی میں دلچسپی نہیں، انہیں چاہیے کے وہ ذاتی مفادکی بجائے پاکستان کے مفاد کو مقدم رکھیں ،دھرنے والے سیاسی پختگی کا ثبوت دیں اور ملک کی ترقی کیلئے کام کرنے دیں ۔ پاکستان کو آگے بڑھنے دیں ، غربت ، بے روز گاری، دہشتگردی ، اندرونی و بیرونی حالات ٹھیک کرنے دیں ۔ وزیر اعظم نواز شریف نے کہا کہ ملک میں بالغ نظری کی سیاست کی بنیاد رکھ دی گئی ہے، اس روایت کا آگے بڑھنا چاہیے ہم نہیں چاہتے کہ پاکستان کا نقصان ہو ، روپے کی قدر میں کمی آئے بلکہ ہم پاکستان کی ترقی اور روپے کی قدر میں مزید اضافہ چاہتے ہیں ۔وزیراعظم نے کہا کہ موجودہ دور حکومت میں کرپشن کا کوئی بڑا سکینڈل تو درکنار کوئی معمولی سکینڈل بھی سامنے نہیں آیا ۔ وزیر اعظم محمد نواز شریف نے سیکیورٹی کی صورتحال کے متعلق ایک سوال کے جواب میں کہا کہ سیکیورٹی کی صورتحال بہتر ہوئی ہے ، ترقی کا راستہ روکنے والوں کو سوچ بچار کرنا چاہیے۔ ایک سوال کے جواب میں انہوں نے کہا کہ چینی صدر کا دورہ دھرنوں کی وجہ سے ملتوی ہوا ، سب کو سیاسی پختگی کامظاہرہ کرنا چاہئے دھرنوں سے بیرون ملک پاکستان کا اچھا تاثر نہیں جاتا ۔</body>
</COUNTER_document>
