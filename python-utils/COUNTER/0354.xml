<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0354.xml" newsdate="21.10.14" newspaper="APP" noofwordswithSWR="169" totalnoofsentences="8" totalnoofwords="284">
<headline>آسٹریلیا کے خلاف ٹیسٹ سیریز میں کامیابی کیلئے ٹیم کے ہر کھلاڑی کو سو فیصد کارکردگی دکھانا ہو گی،مصباح الحق</headline>
<body>دبئی۔21 اکتوبر(اے پی پی) پاکستان کرکٹ ٹیم کے کپتان اور سینئر بلے باز مصباح الحق نے کہا ہے کہ آسٹریلیا کے خلاف ٹیسٹ سیریز میں کامیابی کیلئے ٹیم کے ہر کھلاڑی کو سو فیصد کارکردگی دکھانا ہو گی۔ پاکستان اور آسٹریلیا کی ٹیموں کے درمیان دو ٹیسٹ میچوں پر مشتمل سیریز کا پہلا میچ آج بدھ سے شروع ہو گا۔ اس سے قبل دونوں ٹیموں کے درمیان کھیلی گئی ون ڈے سیریز میں کینگروز نے گرین شرٹس کے خلاف کلین سویپ فتح حاصل کی تھی۔ اپنے ایک بیان میں مصباح الحق نے کہا کہ ون ڈے سیریز میں اپنی ناقص کارکردگی پر بے حد مایوس ہوں اور کینگروز کے خلاف ٹیسٹ سیریز میں اپنی کارکردگی کو بہتر بنانے کیلئے سرتوڑ کوشش کروں گا، کینگروز ٹیم متوازن ہے اس کے خلاف ٹیسٹ سیریز میں کامیابی کیلئے ٹیم کے ہر کھلاڑی کو اپنی ذمہ داری احسن طریقے سے نبھانا ہو گی۔ انہوں نے کہا کہ نوجوان کھلاڑیوں نے ٹور میچ میں جس طرح سے باؤلنگ کی وہ قابل ستائش ہے، امید ہے کہ وہ کینگروز کے خلاف ٹیسٹ سیریز میں بھی اس کارکردگی کو برقرار رکھتے ہوئے ٹیم کو فتوحات دلانے میں کردار ادا کریں گے، یہ بات درست ہے کہ وہ ٹیسٹ کرکٹ کا زیادہ تجربہ نہیں رکھتے لیکن انہیں فرسٹ کلاس کرکٹ کا تجربہ حاصل ہے، مجھے امید ہے کہ وہ آسٹریلیا کے خلاف ٹیسٹ سیریز میں عمدہ کارکردگی کا مظاہرہ کر کے ٹیم کو بہترین نتائج دلائیں گے۔ ان کا کہنا ہے کہ ہماری بیٹنگ باعث تشویش ہے، کینگروز کے خلاف ٹیسٹ سیریز جیتنے کیلئے بلے بازوں کو لمبی اننگز کھیلنا ہوں گی۔</body>
</COUNTER_document>
