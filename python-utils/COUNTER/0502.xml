<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0502.xml" newsdate="24.10.14" newspaper="APP" noofwordswithSWR="249" totalnoofsentences="8" totalnoofwords="439">
<headline>قومی اسمبلی سیکرٹریٹ سے پی ٹی آئی کے ارکان کو اپنے استعفوں کی تصدیق کیلئے 29 ا کتوبر کو طلب کرنے کا حتمی نوٹس جاری</headline>
<body>اسلام آباد ۔24 اکتوبر (اے پی پی) قومی اسمبلی سیکرٹریٹ کی جانب سے پی ٹی آئی کے ارکان کو ان کے استعفوں کی تصدیق کیلئے طلب کرنے کا حتمی نوٹس جاری کیا گیا ہے جس میں کہا گیا ہے کہ پی ٹی آئی کے تمام ارکان بدھ (29 اکتوبر) کو پارلیمنٹ ہاؤس میں سپیکر قومی اسمبلی کے سامنے پیش ہو کر اپنے استعفوں کی تصدیق کرائیں تاہم سپیکر تمام ارکان کے استعفوں کی تصدیق فرداً فرداً ہی کرینگے اگر اس مرتبہ بھی ارکان اپنے استعفوں کی تصدیق کیلئے سپیکر کے سامنے پیش نہ ہوئے تو یہ فرض کر لیا جائے گا کہ وہ قانون اور آئین کے مطابق اپنے استعفوں کی تصدیق نہیں چاہتے۔ اس صورت میں سپیکر ان کے استعفوں کی تصدیق کرنے اور الیکشن کمیشن کو آگاہ کرنے کی پوزیشن میں نہیں ہونگے۔ قومی اسمبلی سیکرٹریٹ کے مطابق 22 اگست 2014ء کو پی ٹی آئی کے ارکان کے اجتماعی استعفے سپیکر قومی اسمبلی کو موصول ہوئے جس کے بعد پارلیمنٹ کے مشترکہ اجلاس میں 3 اکتوبر کو پی ٹی آئی کے ارکان نے مخدوم شاہ محمود قریشی کی قیادت میں شرکت کی۔ اس موقع پر شاہ محمود قریشی نے پارلیمنٹ کے مشترکہ اجلاس سے خطاب بھی کیا تاہم جب سپیکر کی جانب سے مخدوم شاہ محمود قریشی سے کہا گیا کہ وہ استعفوں کے حوالے سے سپیکر قومی اسمبلی سے ان کے چیمبر میں ملاقات کریں مگر انہوں نے دیگر ارکان کے ہمراہ استعفوں کی تصدیق کیلئے سپیکر سے ملاقات نہیں کی اور وہ ایوان سے چلے گئے۔ قومی اسمبلی کے قواعد و ضوابط اور طریقہ کار 2007ء کے مطابق سپیکر کیلئے لازم ہے کہ وہ اس بات کی تصدیق کریں کہ آیا استعفےٰ اصل ہیں یا ارکان نے کسی دباؤ میں آ کر دیئے ہیں اس بناء پر سپیکر نے 13 اکتوبر 2014ء کو پیش ہو کر استعفوں کی تصدیق کیلئے 22 ستمبر 2014ء کو خط لکھا مگر آپ مقررہ تاریخ اور وقت پر پیش ہوئے نہ آپ نے نہ آنے کی وجوہات سے مطلع کیا صرف سپیکر کو مخدوم شاہ محمود قریشی کی جانب سے ایک خط موصول ہوا کہ سپیکر پی ٹی آئی کے تمام ارکان کو ایک ہی دن طلب کر کے اجتماعی طور پر استعفوں کی تصدیق کرائیں ۔ان حالات کو مدنظر رکھتے ہوئے سپیکر نے پی ٹی آئی کے ارکان کو بدھ 29 اکتوبر کی سہ پہر 2 بجے سپیکر چیمبر میں پیش ہونے کیلئے حتمی نوٹس جاری کیا ہے تاہم پی ٹی آئی کے ارکان کے استعفوں کی تصدیق فرداً فرداً ہی کی جائے گی۔</body>
</COUNTER_document>
