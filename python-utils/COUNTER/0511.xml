<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0511.xml" newsdate="03.10.14" newspaper="APP" noofwordswithSWR="369" totalnoofsentences="15" totalnoofwords="582">
<headline>وزیراعظم محمد نواز شریف کی تنازعات کے متبادل حل کے نظام کے بارے میں فوری مسودہ قانون تیار کرنے کی ہدایت کر دی ، اتفاق رائے پیدا کرنے کے لئے پارلیمانی کمیٹی کی تشکیل کے لئے قومی اسمبلی کے سپیکر سے درخواست کرنے پر بھی اصولی اتفاق اے ڈی آر کے نظام میں اصلاحات لانے کی ضرورت ہے،پورے نظام کی تیز تر ٹریکنگ کو یقینی بنانے کے لئے تفتیش اور استغاثہ کے عمل میں ٹیکنالوجی کے استعمال کو بڑھایا جائے، وزیراعظم محمد نواز شریف</headline>
<body>اسلام آباد ۔ 3 اکتوبر (اے پی پی) وزیراعظم محمد نواز شریف نے تنازعات کے متبادل حل کے نظام کے بارے میں فوری مسودہ قانون تیار کرنے کی ہدایت کی ہے جس پر سول سوسائٹی، قانونی برادری اور سیاسی جماعتوں کی جانب سے صوبائی اور قومی کانفرنسوں کے ذریعے بحث کی جائے گی جبکہ اس قانون سازی سے متعلق اتفاق رائے پیدا کرنے کے لئے پارلیمانی کمیٹی کی تشکیل کے لئے قومی اسمبلی کے سپیکر سے درخواست کرنے پر بھی اصولی اتفاق کیا ہے۔ وزیراعظم جمعہ کو تنازعات کے متبادل حل (اے ڈی آر) کے موثر اور بامقصد نظام کی عدم موجودگی کی بناء پر عوام الناس کو درپیش مشکلات اور سزا کی کم شرح کے باعث مسائل کے بارے میں اجلاس کی صدارت کر رہے تھے۔ وزیراعظم کو بین الاقوامی اور علاقائی سطح پر اے ڈی آر کی شرح کامیابی کے بارے میں آگاہ کیا گیا۔ وزیراعظم نے تنازعات کے متبادل حل کے قانون کا مسودہ فوری طور پر تیار کرنے کی ہدایت کی اور کہا کہ اس پر سول سوسائٹی، قانونی برادری اور سیاسی جماعتوں کی جانب سے صوبائی اور قومی کانفرنسوں کے ذریعے بحث کی جائے گی۔ وزیراعظم نے کہا کہ اے ڈی آر موجودہ عدالتی نظام کی معاونت کرتا ہے اور عدلیہ کو دیگر سنجیدہ جرائم پر توجہ دینے میں مددگار ہوتا ہے۔ انہوں نے اس امر کو دہرایا کہ اے ڈی آر کے نظام میں اصلاحات لانے کی ضرورت ہے تاکہ عام سائلین کو درپیش نقصانات کم ہوں اور عدالتوں پر بوجھ میں کمی آئے۔ انہوں نے تنازعات کے تصفیے کی رفتار تیز کرنے کی ضرورت پر زور دیا۔ وزیراعظم نے کہا کہ پورے نظام کی تیز تر ٹریکنگ کو یقینی بنانے کے لئے تفتیش اور استغاثہ کے عمل میں ٹیکنالوجی کے استعمال کو بڑھانے کی ضرورت ہے۔ انہوں نے ہدایت کی کہ اے ڈی آر کا ہم آہنگ و مستعد نظام ہونا چاہیے جو عام آدمی کے مسائل حل کرنے کی صلاحیت رکھتا ہو۔ اجلاس نے اے ڈی آر طریقہ کار میں اصلاحات کی ضرورت پر زور دیا جس میں سائلین کو ثالثی کے ذریعے کم اخراجات سے اپنے کیسز کے فیصلے کا فورم مہیا ہو۔ وزیراعظم نے کہا کہ معاشرے میں اپنی صلاحیت، دانشمندی اور نیک نامی کی بنیاد پر کمیونٹیز اور دیہات سے منتخب کردہ افراد کو اے ڈی آر نظام میں شرکت کے لئے با اختیار بنایا جائے گا، ان کی شرکت پر مبنی نظام تنازعات کے تصفیے سے معاشرے میں ہم آہنگی پیدا کرے گا جن کو سائلین عشروں سے حل کرنے کے لئے کوشاں ہیں۔ وزیراعظم نے کہا کہ خیبرپختونخوا اور قبائلی علاقہ جات میں جرگہ نظام ایک ایسی مثال ہے جو لوگوں کو مہنگی مقدمہ بازی میں ملوث ہونے کی حوصلہ شکنی اور اجتماعی کمیونٹی اقدام کے ذریعے تنازعات کے خوش اسلوبی سے حل کی حوصلہ افزائی کرتا ہے۔ اجلاس میں وفاقی وزیر اطلاعات و نشریات و قومی ورثہ سینیٹر پرویز رشید، وزیر منصوبہ بندی وترقی و اصلاحات احسن اقبال، وزیراعظم کے معاون خصوصی ڈاکٹر مصدق ملک اور سیکرٹری قانون ظفر اللہ خان نے شرکت کی۔</body>
</COUNTER_document>
