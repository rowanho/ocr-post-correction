<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0525p.xml" newsdate="13.09.14" newspaper="nawa-e-waqt" noofwordswithSWR="637" totalnoofsentences="52" totalnoofwords="1091">
<headline>سکرپٹ رائٹر والی باتوں پر افسوس ہوا‘ سیاسی بحران سے تعلق نہیں‘ فریقین ہی حل نکالیں : فوجی ترجمان</headline>
<body>اسلام آباد (سٹاف رپورٹر+ نوائے وقت رپورٹ+ نیٹ نیوز) پاک فوج کے ترجمان آئی ایس پی آر کے ڈائریکٹر جنرل میجر جنرل عاصم سلیم باجوہ نے کہا ہے کہ موجودہ سیاسی بحران سے فوج کا کوئی تعلق نہیں۔ فوج کے اندر اختلافات کی خبریں جھوٹی ہیں، فوج آرمی چیف جنرل راحیل شریف کی کمان میں متحد ہے۔ ملک کے مفاد میں فوج نے سیاسی بحران کے دوران سہولت کار کا کردار ادا کیا تھا۔ اس بحران کے حوالہ سے کوئی سکرپٹ کارفرما ہونے یا سکرپٹ رائٹر والی باتوں کا سن کر افسوس ہوا ہے۔ پریس بریفنگ کے دوران انہوں نے کہا کہ سیاسی بحران سے کوئی تعلق نہیں۔ انہوں نے بہت سے امور پر روشنی ڈالی، متعدد اعتراضات کے جواب دئیے اور کئی باتوں کی وضاحت کی۔ دھرنوں کے پیچھے سکرپٹ کی باتوں کو انہوں نے قیاس آرائی قرار دے کر مسترد کر دیا۔ انہوں نے کہا کہ فوج متعدد مواقع پر جمہوریت اور آئیں کیلئے اپنی حمایت کا اعادہ کر چکی ہے۔ فوج میں اختلافات کی خبروں کے حوالے سے انہوں نے کہا کہ فوج کا اپنا سسٹم ہے، اس میں تمام لوگ اپنے خیالات کا اظہار کرتے ہیں تاہم فیصلہ آرمی چیف کا ہی ہوتا ہے۔ دھرنے سیاسی مسئلہ ہے اور اسے سیاسی جماعتوں کو ہی حل کرنا چاہئے۔ ملک میں کچھ ہوتا ہے تو فوج کو عوام ہی کی طرح تشویش ہوتی ہے، فوج کہتی ہے کہ سیاسی مسائل کو سیاسی طور پر طے کیا جائے، ہمیں اس سے باہر رکھا جائے، فوج آئین کی پاسداری اور جمہوریت کے تسلسل پر یقین رکھتی ہے فوج میں پروموشن، ٹرانسفرز اور ریٹائرمنٹ معمول کا عمل ہے۔ انہوں نے پانچ کور کمانڈروں کی جانب سے الگ رائے دینے کی خبر کو مسترد کرتے ہوئے کہا کہ کسی کی رائے الگ ہو سکتی ہے لیکن جب ”وہ“ فیصلہ کر لیتے ہیں تو پوری فوج اس کے مطابق چلتی ہے۔ ریڈ زون میں فوج کو صرف پانچ عمارتوں کی حفاظت کی ذمے داری دی گئی تھی، ان پانچ عمارتوں میں پی ٹی وی شامل نہیں تھا۔ ہر بات کی وضاحت ضروری ہے۔ فوج کو اگر کچھ کہنا ہوتا ہے تو وہ اپنے ترجمان کے ذریعے کہہ دیتی ہے۔ ضرب عضب کامیابی سے جاری ہے، آخری دہشت گرد کے خاتمے تک یہ آپریشن جاری رہے گا۔ اگر شہری علاقوں میں بھی جانا پڑا تو جائیں گے۔ حافظ گل بہادر کے بارے میں علم نہیں ہے۔آرمی چیف کہہ چکے ہیں کہ ہم آئین اور جمہوریت پر یقین رکھتے ہیں۔ جو مذاکرات کرنا چاہتے ہیں ان کیلئے دروازے کھلے ہیں لیکن ابھی تک کسی نے رابطہ نہیں کیا۔ افغانستان کے ساتھ ہمیشہ فضل اللہ کا معاملہ اٹھایا جاتا ہے جب تک وہ مارا نہیں جاتا یا پاکستان کے حوالے نہیں کر دیا جاتا یہ معاملہ اٹھایا جاتا رہے گا۔آئی ڈی پیز کا بندوبست فوج کی ذمہ داری نہیں لیکن فوج یہ کام بھی کر رہی ہے۔ قریباً 2200 سے زائد انٹیلی جنس آپریشن کئے جا چکے ہیں جن میں 45 خطرناک دہشت گرد مارے جا چکے ہیں، تقریباً 134 کے قریب دہشت گرد گرفتار ہو چکے ہیں۔ اب تک 1000 دہشت گرد مارے جا چکے ہیں۔ دھرنے کی پشت پناہی کے فوج پر الزامات بے بنیاد اور افسوسناک ہیں، مفروضوں پر مبنی باتوں سے فضا خراب ہوتی ہے، میڈیا اسے مسترد کر دیا کرے، حکومت اور شدت پسندوں کے درمیان مذاکرات نہیں ہو رہے ہیں۔ سیاسی بحران کا فوج کے ساتھ تعلق جوڑنا درست نہیں سکرپٹ رائٹر والی باتوں پر افسوس ہوا۔ چوہدری شجاعت حسین کے سابق آرمی چیف جنرل اشفاق کیانی پر دھاندلی کے الزامات کے حوالے سے سوال پر انہوں نے کہاکہ فوج کے بارے میں بہت ساری باتیں ہوئی ہیں جس پر ہمیں افسوس ہے۔ فوج کے عمل سے ثابت ہو گیا ہے کہ وہ سیاست میں مداخلت نہیں کرنا چاہتی۔ سہولت کار کا کردار فوج نے ملک کے وسیع تر ملکی مفاد میں قبول کیا تھا، فوج نے شروع سے ہی کہا تھا کہ یہ سیاسی معاملہ ہے اور اسے سیاسی سطح پر حل ہونا چاہئے۔ مذاکرات کرنا سیاسی جماعتوں کا کام ہے، سیاسی بحران کا حل فریقین نے ہی بیٹھ کر نکالنا ہے۔ فوج کو اس سے باہر رکھا جائے۔ ملالہ ےوسف زئی اور اس کی ساتھی بچےوں ، کائنات اور شازیہ پر قاتلانہ حملہ کرنے والے پورے گروہ کو شناخت اور گرفتار کر لیا ہے۔ اس کے علاوہ قائداعظم ریذیڈنسی زےارت پر حملہ کرنے والے تمام لوگ پکڑے گئے ہیں۔ کوئٹہ ائر پورٹ اور خالد ایوی ایشن بیس کے تمام دہشت گرد مارے جا چکے ہیں۔ رائے ونڈ، لاہور اور نےول ڈاک ےارڈ، کراچی پر حملے میں ملوث دہشت گرد بھی گرفتار کئے جا چکے ہےں۔ ملالہ اور دیگر دو بچےوں ، شازیہ اور کائنات، پر حملہ کرنے والا گروہ شوریٰ کے نام سے جانا جاتا تھا اور اس میں کل دس دہشت گرد تھے۔ اس کا تعلق کالعدم تنظیم ٹی ٹی پی سے تھا۔ شوریٰ نامی اس گروہ کا سرغنہ ظفر اقبال تھا جس کی سوات میں فرنیچر کی دکان تھی۔ شوریٰ سے تعلق رکھنے والے دس کے دس دہشت گرد مالاکنڈ کے مقامی ہیں۔ تحقیقات کے دوران ان دہشت گردوں نے انکشاف کیا کہ اس حملے کا منصوبہ ملا فضل اللہ نے بناےا جب کہ اس پر عمل درآمد، شوریٰ گروپ کی ذمہ داری تھی۔ دوران تفتیش، اس گروہ نے نومبر 2012 میں سوات کالج آف سائنس اینڈ ٹیکنالوجی کے چوکیدار عبدالرشید کو قتل کرنے کا اعتراف بھی کیا۔ مزید یہ انکشاف بھی ہوا کہ اگر یہ گروہ پکڑا نہ جاتا تو انہیں ملا فضل اللہ کی فراہم کردہ لسٹ کے مطابق مزید بائیس اہم افراد کو نشانہ بنانا تھا۔ تمام ملزموں کو انسداد دہشت گردی کی عدالت میں پیش کیا جائے گا جہاں ان پہ انسداد دہشت گردی ایکٹ کے تحت مقدمہ چلاےا جائے گا۔ شمالی وزیرستان میں میر علی اور دتہ خیل سمیت کئی علاقے دہشت گردوں سے کلیئر ہوچکے ہیں ۔ شمالی وزیرستان میں دہشت گردوں کا کمانڈ اینڈ کنٹرول سسٹم توڑ دیا گیا ہے۔ آرمی چیف جنرل راحیل شریف نے کہا ہے کہ ہم آئین اور جمہوریت پر یقین رکھتے ہیں۔ پاکستان میں جب بھی کوئی مسئلہ ہو پاکستانی عوام کی طرح فوج کو بھی تشویش ہوتی ہے ہم آئین کے اندر اور ملکی نظام کے فریم ورک کے تحت کام کرتے ہیں۔ پارلیمنٹ کی عمارت کی آخری تہہ پر سکیورٹی کی ذمہ داری فوج کی تھی۔ دہشت گردوں سے مذاکرات سیاسی حکومت کا کام ہے۔ شمالی وزیرستان میں اب تک ایک ہزار سے زائد دہشت گردوں کو مارا گیا ہے۔ آپریشن کے حوالے سے روزانہ کی بنیاد پر اپ ڈیٹ کیا جا رہا ہے۔</body>
</COUNTER_document>
