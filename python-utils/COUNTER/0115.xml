<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0115.xml" newsdate="09.08.14" newspaper="APP" noofwordswithSWR="221" totalnoofsentences="16" totalnoofwords="311">
<headline>زمبابوے نے واحد ٹیسٹ کے پہلے روز جنوبی افریقا کے خلاف اپنی پہلی اننگز میں 9 وکٹوں کے نقصان پر 248 رنز بنا لئے، برینڈن ٹیلر کے 93 رنز، ڈیل سٹین اور ڈین پائیڈ نے چار، چار وکٹیں حاصل کیں</headline>
<body>ہرارے۔ 9 اگست (اے پی پی) زمبابوے نے جنوبی افریقا کے خلاف واحد ٹیسٹ کے پہلے روز اپنی پہلی اننگز میں 9 وکٹوں کے نقصان پر 248 رنز بنا لئے۔ کپتان برینڈن ٹیلر نے 93 رنز کی عمدہ اننگز کھیلی۔ ڈیل سٹین اور ڈیبیو ٹیسٹ کھیلنے والے ڈین پائیڈ نے چار، چار کھلاڑیوں کو آؤٹ کیا۔ ہفتہ کو ہرارے سپورٹس کلب میں زمبابوے کے کپتان برینڈن ٹیلر نے ٹاس جیت کر پہلے بیٹنگ کا فیصلہ کیا۔ زمبابوے نے ڈونلڈ تریپانو اور جان یومبو جبکہ جنوبی افریقا نے ڈین پائیڈ کو ٹیسٹ کیپ دی۔ زمبابوے کی اننگز کا آغاز انتہائی مایوس کن تھا اور اس کی پہلی وکٹ صفر کے مجموعی سکور پر گر گئی جب ووسی سبانڈا ڈیل سٹین کی گیند پر الویرو پیٹرسن کے ہاتھوں کیچ آؤٹ ہوگئے۔ مارک ورمیولن دوسرے آؤٹ ہونے والے کھلاڑی تھے جو 14 رنز بناکر ڈین پائیڈ کی گیند پر ایل بی ڈبلیو ہوگئے، اس طرح نوجوان سپنر نے اپنی پہلی ٹیسٹ وکٹ حاصل کی۔ 90 کے مجموعی سکور پر پائیڈ نے ایک ہی اوور میں ہیملٹن مساکڈزا اور ریگس چکابا کو آؤٹ کرکے زمبابوے کی مشکلات میں اضافہ کر دیا۔ مساکڈزا نے 45 رنز بنائے۔ اس کے بعد زمبابوے کی وکٹیں ایک اینڈ سے وقفے وقفے سے گرتی رہیں تاہم دوسری جانب سے کپتان برینڈن ٹیلر سکور کو بڑھاتے رہے۔ شان ولیمز 24 ، رچمونڈ موتمبمی 21 ، تناشے پیانگارا 12 اور ٹینڈائی چترا 22 رنز بناکر آؤٹ ہوئے۔ برینڈن ٹیلر نے عمدہ بیٹنگ کا مظاہرہ کیا اور 93 رنز بنائے۔ ڈونلڈ تریپانو 9 اور یومبو صفر پر ناٹ آؤٹ ہیں۔ ڈیل سٹین نے اور ڈین پائیڈ نے چار چار کھلاڑیوں کو آؤٹ کیا۔</body>
</COUNTER_document>
