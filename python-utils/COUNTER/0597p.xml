<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0597p.xml" newsdate="23.09.14" newspaper="nawa-e-waqt" noofwordswithSWR="732" totalnoofsentences="58" totalnoofwords="1101">
<headline>سیلاب متاثرین کو عید سے قبل 25 ہزار روپے فی خاندان ملیں گے‘ بھرتی پر پابندی ختم‘ بجلی کے اضافی بل ایڈجسٹ کئے جائیں گے : وفاقی کابینہ</headline>
<body>اسلام آباد (وقائع نگار خصوصی+ نوائے وقت رپورٹ+ ایجنسیاں) وزیراعظم نواز شریف نے ایک بار پھر بجلی کے اضافی بلوں کا نوٹس لیتے ہوئے صارفین کو بھیجے گئے غلط بلوں کو ہنگامی بنیادوں پر درست کرنے کا حکم دے دیا ہے۔ وفاقی کابینہ نے بجلی کے زائد بلوں کے ذمہ داروں کے خلاف سخت کارروائی کا فیصلہ کرتے ہوئے بجلی کے صارفین سے لئے گئے زائد بل اگلے ماہ میں ایڈجسٹ کرنے کی ہدایات جاری کر دی ہیں۔ 200 یونٹ تک بجلی استعمال کرنے والوں کے بل کی اضافی رقم آئندہ ماہ کے بلوں میں ایڈجسٹ کر دی جائیگی جبکہ 200 یونٹس سے زائد یونٹس استعمال کرنے والوں کا بل گذشتہ سال کے مقابلے میں 5 فیصد زیادہ ہے تو اس کی رقم 3 قسطوں میں ایڈجسٹ کی جائیگی۔ وفاقی کابینہ کے اجلاس میں وفاقی ورزاءکے علاوہ وزیراعظم کے مشیر برائے توانائی مصدق ملک اور چیئرمین این ڈی ایم اے نے بھی شرکت کی۔ مصدق ملک نے اجلاس میں بجلی کے زائد بلوں پر کابینہ کو رپورٹ پیش کی جس میں وزارت پانی و بجلی کی طرف سے زائد بلوں کی واپسی اور عوامی شکایات کے ازالے کےلئے سفارشات بھی دی گئیں۔ مشیر پانی و بجلی نے اپنی رپورٹ میں کہا ہے کہ میٹر ریڈرز نے ریڈنگ لئے بغیر اندازے کے مطابق ریڈنگ ڈالی۔ اندازے کے مطابق 35فیصد صارفین کو بجلی کے زائد بل بھیجے گئے، تقسیم کار کمپنیوں پر سرکلر ڈیٹ پر قابو پانے کا شدید دباﺅ تھا جسکی وجہ سے مطلوبہ اہداف حاصل کرنے کےلئے اضافی بل بھیجے گئے۔ اجلاس میں وفاقی کابینہ نے بجلی کے زائد بلوں کے ذمہ داروں کے خلاف سخت کارروائی کا فیصلہ کرتے ہوئے بجلی کے صارفین سے لئے گئے زائد بلوں کو اگلے ماہ میں ایڈجسٹ کرنے کی ہدایات جاری کر دیں۔ وزیر اعظم نواز شریف نے بجلی کے اضافی بلوں کے معاملے کو آڈٹ کرانے کا حکم دیا۔ اجلاس میں مصدق ملک نے عوامی شکایات کے ازالے کے حوالے سے سفارشات پیش کیں۔ اجلاس میں چیئرمین این ڈی ایم اے نے سیلاب کی تباہ کاریوں اور امدادی سر گرمیوں پر تفصیلی بریفنگ دی۔ بریفنگ میں کہا گیا کہ سیلاب کی تباہی سے ابتدائی تخمینے کے مطابق 6 لاکھ خاندان متاثر ہوئے۔ وفاقی کابینہ کے اجلاس میں سیلاب سے متاثرہ علاقوں میں خاندانوں کی بحالی کےلئے جامع پیکج تیار کرنے کی منظوری دی۔ اجلاس میں ملک کی موجودہ سیاسی صورتحال اور آپریشن ضرب عضب سے متعلق امور کا بھی جائزہ لیا گیا۔ وزیر اعظم نواز شریف نے اپنے اقوام متحدہ کے دورے سے متعلق وفاقی کابینہ سے مشاورت کی۔ اجلاس میں بجلی چوری کے بل میں سزاﺅں اور جرمانوں میں ترامیم کا مسودہ پیش کیا گیا۔ وفاقی کابینہ نے نیشنل میٹرولوجیکل انسٹیٹیوٹ قائم کرنے کے بل کی بھی منظوری دی۔ اجلاس میں ایس ڈی ایم اے نے سیلاب اور امدادی کارروائیوں کی موجودہ صورتحال پر بریفنگ دی۔ اجلاس میں ڈھائی گھنٹے تک بجلی کے اضافی بلوں پر بحث کی گئی۔ وزیراعظم نے پنجاب میں سیلاب کی تباہ کاریوں کا جائزہ لینے کیلئے سروے کرنے کا حکم دیا۔ سیلاب کی تباہ کاریوں پر پنجاب حکومت نے وفاقی کابینہ کو بریفنگ دی۔ کابینہ کے اجلاس کے بعد وفاقی وزیر اطلاعات سینیٹر پرویز رشید نے پریس کانفرنس کرتے ہوئے بتایا کہ کابینہ نے بھرتیوں پر پابندی ختم کرنے کی منظوری دیدی ہے۔ تمام ادارے بھرتیوں میں آزاد ہونگے۔ خصوصی کمیٹی قائم کی جائے گی جو بھرتیوں کے عمل کی نگرانی کرے گی۔ انہوں نے بتایا کہ سیلاب سے متاثرہ افراد کو فصلوں کا نقصان پورا کرنے اور گھروں کی تعمیر کیلئے حکومت امداد دے گی۔ متاثرہ فی خاندان 25 ہزار روپے عیدالاضحیٰ سے پہلے دئیے جائیں گے۔ پریس کانفرنس سے خطاب کرتے ہوئے وفاقی وزیر اطلاعات و نشریات پرویز رشید نے کہا کہ اجلاس میں 4 اہم فیصلے کئے گئے ہیں۔ وفاقی کابینہ نے سرکاری ملازمتوں کی بھرتی پر پابندی ختم کرنے کی منظوری دیدی ہے۔ تمام سرکاری محکمے خالی آسامیوں پر بھرتیوں میں آزاد ہونگے۔ میرٹ پر نوکریاں حاصل کرنا لوگوں کا حق ہے۔ سرکاری نوکریاں میرٹ پر دی جائیں گی۔ ملازمتوں میں شفافیت کیلئے کمیٹی قائم ہو گی۔ سیلاب سے متاثرہ ہر خاندان کو عید الاضحٰی سے قبل 25 ہزار روپے دیئے جائیں گے۔ متاثرین کیلئے آدھی رقم صوبائی حکومت جبکہ آدھی رقم وفاقی حکومت کی جانب سے جاری کی جائے گی۔ وفاقی حکومت فصلوں کا نقصان پورا کرے گی۔ گھروں کی تعمیر اور مال مویشی کے نقصان کے ازالہ کیلئے مالی معاونت فراہم کی جائے گی۔ انہوں نے کہا کہ گزشتہ سال کے مقابلے میں زائد یونٹس والوں کو سہولت دی جائے گی۔ 200 یونٹ والے صارفین کے اضافی بل اگلے ماہ ایڈجسٹ کر دئیے جائیں گے۔ انہوں نے کہا کہ 200 یونٹس سے زائد استعمال کرنے والوں کا بل اگر گذشتہ برس سے 5 فیصد زیادہ ہے تو وہ 3 قسطوں میں رقم ادا کر سکیں گے۔ کابینہ میں مزدور کی کم از کم تنخواہ کو 12 ہزار کرنے کو قانونی تحفظ دئیے جانے کا فیصلہ کیا گیا ہے۔ 12 ہزار روپے کم از کم تنخواہ کو یقینی بنانے کیلئے قانون سازی کی جائے گی۔ عابد شیر علی کا کہنا تھا کہ حکومت اپنی ذمہ داریوں سے غافل نہیں۔ عوامی مسائل ہمارے نہیں بلکہ گزشتہ حکومت کے پیدا کردہ ہیں۔ وزیراعظم نے بجلی کے اضافی بلوں کی تحقیقات اور سارے معاملے کا تین مختلف کمپنیوں سے آڈٹ کروانے کا حکم دیا ہے۔ انہوں نے کہا کہ اضافی بل محکمے کی ملی بھگت کے بغیر مکن نہیں۔ اوور بلنگ کیخلاف کارروائی کی جائے گی۔ عابد شیرعلی نے کہا کہ میٹر ریڈرز نے اووربلنگ کی، واپڈا افسر بھی ملوث ہیں کرپشن کریں گے نہ کرنے دیں گے۔ بجلی چوری ناقابل معافی جرم ہے، اربوں روپے کی چوری ہو رہی ہے، میٹر ریڈرز کی تعداد 50 فیصد کم کی ہے۔ میٹر ریڈنگ کے شعبے کی نجکاری زیرغور ہے۔ عابد شیر علی نے کہا کہ اووربلنگ محکمے کی ملی بھگت سے ہورہی ہے، صارفین کو زائد بل بھیجے گئے، وزیراعظم نے تحقیقات کا حکم دے دیا ہے۔ وزیراعظم نے 3 مختلف کمپنیوں کو آڈٹ کے لئے مقرر کرنے کی ہدایت کی ہے جس کمپنی نے زائد بل دیئے ہیں اس کے خلاف سخت کارروائی ہوگی۔ وزیراعظم کے مشیر مصدق ملک نے کہا کہ محکمے کی ملی بھگت سے بلوں میں اضافہ ہوا۔ ملٹی پل آڈٹ ہوگا، ذمہ داروں کیخلاف کارروائی ہوگی۔ پرویز رشید نے کہا کہ بھرتیوں کی شفافیت کے لئے کابینہ کی کمیٹی نگرانی کرے گی۔ پری پیڈ میٹر لگانا آسان کام نہیں۔ اجلاس میں بجلی چوروں کیخلاف کارروائی کے لئے قانون میں ترامیم کی منظوری دی گئی۔ بجلی چوری ناقابل ضمانت جرم قرار دیا گیا ہے۔</body>
</COUNTER_document>
