<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0581.xml" newsdate="28.10.14" newspaper="APP" noofwordswithSWR="295" totalnoofsentences="16" totalnoofwords="511">
<headline>تمام سیاسی جماعتیں اختلافات بھلا کر ملک کی بہتری کیلئے ورکنگ ریلیشن شپ کو بہتر کریں، سندھ اس بات کا متحمل نہیں ہوسکتا کہ یہاں قومیتوں کے جھگڑے بڑھیں، خورشید شاہ سید ہیں وہ اپنے نانا کی توہین نہیں کرسکتے، مسلم لیگ فنکشنل اس مسئلہ کے حل کے لئے اپنا کردار ادا کرے امیر جماعت اسلامی سراج الحق کی پیر صاحب پگارا سے ملاقات کے بعد میڈیا سے گفتگو</headline>
<body>کراچی۔ 28 اکتوبر (اے پی پی) امیر جماعت اسلامی سراج الحق نے کہا ہے کہ تمام سیاسی جماعتوں کو چاہئے کہ وہ سیاسی اختلافات بھلا کر ملک کی بہتری کیلئے آپس میں ورکنگ ریلیشن شپ کو بہتر کریں، سندھ اس بات کا متحمل نہیں ہوسکتا کہ یہاں قومیتوں کے جھگڑے بڑھیں سندھ کی ترقی پاکستان کی ترقی ہے۔ خورشید شاہ سید ہیں وہ اپنے نانا کی توہین نہیں کرسکتے، مسلم لیگ فنکشنل اس مسئلہ کے حل کے لئے اپنا کردار ادا کرے۔ ان خیالات کا اظہار انہوں نے منگل کو راجہ ہاؤس کراچی میں پیر صاحب پگارا پیر صبغت اللہ سے ملاقات کے بعد میڈیا سے گفتگو کرتے ہوئے کیا۔ اس موقع پر وفاقی وزیر سمندر پار پاکستانی و انسانی ترقی پیر صدر الدین شاہ راشدی، شہریار مہر، جام مدد علی، نصرت سحر عباسی، کامران ٹیسوری، خضر حیات منگریو اور دیگر بھی موجود تھے۔ سراج الحق نے کہا کہ پیر صاحب پگارا سے ملاقات کی کافی عرصے سے خواہش تھی، آج ان سے اور ان کے بھائی پیر صدر الدین راشدی سے تفصیلی ملاقات ہوئی ہے۔ انہوں نے کہا کہ ملک میں عام آدمی کے مسائل ہیں لیکن اس جانب کوئی توجہ نہیں دے رہا ہم چاہتے ہیں تمام سیاسی قیادت آپس کے اختلافات بھلا کر بیٹھیں اور عام آدمی جو محنت مزدوری کر کے اپنے بچوں کو کھلاتا ہے وہ مشکلات کا شکار ہے۔ انہوں نے کہا کہ موجودہ الیکشن کمیشن کے تحت اگر الیکشن ہوئے تو پھر ملک کا وہی حال ہوگا اس لئے الیکشن ریفارمز لائی جائیں اور الیکشن سسٹم کو بہتر کیا جائے۔ انہوں نے یہ ٹھیک ہے ایک پارٹی نے اسلام آباد میں دھرنے کے خاتمے کا اعلان کیا ہے لیکن ملک کا سیاسی بحران ختم کرنے کیلئے حکومت اور عمران خان کو مزاکرات کی ٹیبل پر بیٹھنا ہوگا۔ سراج الحق نے کہا کہ محرم الحرام کا مہینہ ہے اس لئے میں اپیل کرتا ہوں کہ آپس کے اتفاق کو بڑھایا جائے حضرت امام حسینؑ کسی ایک فرقے کہ نہیں تھے اس لئے پوری دنیا میں اچھا پیغام جاتا ہے۔ انہوں نے کہا کہ میں نے پیر صاحب پگارا اور ان کے بھائی پیر صدر الدین شاہ راشدی کو منصورہ کرنے کی دعوت دی ہے جو انہوں نے قبول کی ہے۔ اس موقع پر پاکستان لیگ فنکشنل سندھ کے صدر پیر صدر الدین شاہ راشدی نے کہا کہ میں امیر جماعت اسلامی اور ان کے ساتھ راجہ ہاؤس آمد پر شکریہ ادا کرتا ہوں۔ انہوں نے کہا کہ ہمارے اور ان کے بزرگوں کے تعلقات تھے۔ انہوں نے کہا کہ ہماری ملاقات میں فیڈریشن کو بچانے کے لئے مل جل کر کوششوں پر اتفاق ہوا ہے۔ انہوں نے کہا کہ اس ملاقات کے اچھے نتائج نکلیں گے۔</body>
</COUNTER_document>
