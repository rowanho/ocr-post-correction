<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0001.xml" newsdate="01.12.14" newspaper="APP" noofwordswithSWR="245" totalnoofsentences="15" totalnoofwords="352">
<headline>بنگال ٹائیگرز نے کمزور زمبابوے کو ٹیسٹ کے بعد ون ڈے سیریز میں بھی وائٹ واش کر دیا، پانچویں اور آخری ون ڈے میچ میں بنگلہ دیش 5 وکٹوں سے فتح یاب، تیج الاسلام نے ڈیبیو ون ڈے میں ہیٹ ٹرک کرکے نئی تاریخ رقم کر دی</headline>
<body>ڈھاکہ ۔ یکم دسمبر (اے پی پی) بنگلہ دیش نے زمبابوے کو ٹیسٹ کے بعد ون ڈے سیریز میں بھی وائٹ واش کر دیا۔ سیریز کے پانچویں اور آخری ون ڈے میچ میں بنگال ٹائیگرز نے زمبابوے کو 5 وکٹوں سے شکست دے دی، مہمان ٹیم پہلے بیٹنگ کرتے ہوئے 128 رنز پر ڈھیر ہوگئی۔ تیج الاسلام نے کیریئر کے پہلے ون ڈے میچ میں ہیٹ ٹرک کرکے نئی تاریخ رقم کر دی، انہوں نے 4 کھلاڑیوں کو آؤٹ کیا۔ جواب میں بنگلہ دیش نے ہدف 24.3 اوورز میں 5 وکٹوں کے نقصان پر حاصل کر لیا۔ محمد اللہ نے 51 رنز کی ناقابل شکست اننگز کھیلی۔ تفصیلات کے مطابق پیر کو شیر بنگلہ نیشنل سٹیڈیم، میرپور میں پانچویں اور آخری ون ڈے میچ میں زمبابوے کے کپتان ایلٹن چگمبورا نے ٹاس جیت کر پہلے بیٹنگ کا فیصلہ کیا جو غلط ثابت ہوا۔ زمبابوے کی پوری ٹیم ڈیبیو ون ڈے کھیلنے والے نوجوان لیفٹ آرم سپنر تیج الاسلام اور شکیب الحسن کی تباہ کن باؤلنگ کے باعث 30 اوورز میں 128 رنز پر ڈھیر ہوگئی۔ ہیملٹن ماساکڈزا 52 اور ووسی سبانڈا 37 رنز کے ساتھ نمایاں رہے، ان کے علاوہ کوئی بھی بلے باز دوہرا ہندسہ عبور نہ کر سکا۔ اپنا پہلا ون ڈے کھیلنے والے تیج الاسلام نے 11 رنز کے عوض 4 وکٹیں حاصل کیں جس میں شاندار ہیٹ ٹرک بھی شامل ہے، اس طرح وہ ڈیبیو میں ہیٹ ٹرک کرنے والے دنیا کے پہلے باؤلر بن گئے ہیں۔ شکیب الحسن نے تین اور زبیر حسین نے دو وکٹیں حاصل کیں۔ جواب میں بنگلہ دیش نے ہدف 24.3 اوورز میں 5 وکٹوں کے نقصان پر حاصل کر لیا۔ محمد اللہ نے 51 رنز کی ناقابل شکست اننگز کھیل کر ٹیم کی فتح میں اہم کردار ادا کیا۔ زمبابوے کی جانب سے ٹینڈائی چتارا نے تین اور تناشے پینگارا نے دو وکٹیں حاصل کیں۔</body>
</COUNTER_document>
