<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0357.xml" newsdate="22.10.14" newspaper="APP" noofwordswithSWR="376" totalnoofsentences="11" totalnoofwords="574">
<headline>یونس خان کی شاندار سنچری،پاکستان نے آسٹریلیا کے خلاف پہلے ٹیسٹ کی پہلی اننگز میں 4 وکٹوں پر 219 رنز بنا لئے، اظہر علی 53 رنز بنا کر آؤٹ،مصباح 34 رنز کے ساتھ وکٹ پر موجود،جانسن نے 3 کھلاڑیوں کو آؤٹ کیا</headline>
<body>دبئی۔22 اکتوبر (اے پی پی) یونس خان کی شاندار سنچری کی بدولت پاکستان نے آسٹریلیا کے خلاف پہلے ٹیسٹ کے پہلے روز کھیل ختم ہونے تک اپنی پہلی اننگز میں 4 وکٹوں پر 219 رنز بنا لئے تھے۔ مصباح الحق 34 اور اسد شفیق 9 رنز کے ساتھ وکٹ پر موجود ہیں۔ مچل جانسن نے 3 وکٹیں حاصل کیں۔ میچ کے پہلے روز 7 رنز پر دو وکٹیں گرنے کے بعد یونس خان اور اظہر علی نے ٹیم کی لڑکھڑاتی بیٹنگ کو سہارا دیا، دونوں بلے بازوں نے ڈٹ کر کینگروز باؤلرز کا مقابلہ کیا اور تیسری وکٹ کی شراکت میں 108 قیمتی رنز بنا کر ٹیم کو مکمل تباہی سے بچایا، اسی دوران دونوں بلے بازوں نے اپنی اپنی نصف سنچریاں مکمل کیں، اظہر علی کے آؤٹ ہونے کے بعد مصباح نے یونس کا ساتھ دیا، یونس خان نے ذمہ دارانہ بیٹنگ کا مظاہرہ کرتے ہوئے شاندار سنچری سکور بنائی، یہ ان کے کیریئر کی 25 ویں سنچری تھی، اس سنچری کے ساتھ ہی یونس خان نے ٹیسٹ میچوں میں انضمام الحق کی زیادہ سنچریوں کا ریکارڈ بھی برابر کر دیا اور وہ ٹیسٹ کھیلنے والی تمام نو ٹیموں کے خلاف سنچری بنانے والے پاکستان کے پہلے اور دنیا کے بارہویں بلے باز بھی بن گئے۔ یونس خان 106 رنز کی دلکش اننگز کھیلنے کے بعد جانسن کی گیند کا نشانہ بنے۔ بدھ کو دبئی سٹیڈیم میں شروع ہونے والے سیریز کے پہلے ٹیسٹ میچ میں پاکستانی ٹیم کے قائد مصباح الحق نے ٹاس جیت کر بیٹنگ کا فیصلہ کیا تو گرین شرٹس کی اننگز کا آغاز مایوس کن رہا اور 7 رنز پر اس کے دونوں اوپنرز احمد شہزاد اور محمد حفیظ آؤٹ ہو کر پویلین لوٹ گئے، شہزاد 3 اور حفیظ صفر پر آؤٹ ہوئے، اس موقع پر اظہر علی اور یونس خان نے میدان سنبھالا، دونوں بلے بازوں نے ڈٹ کر کینگروز باؤلرز کا مقابلہ کیا اور تیسری وکٹ کی شراکت میں 108 قیمتی رنز جوڑ کر ٹیم کا سکور 115 تک پہنچا دیا، اسی دوران دونوں بلے بازوں نے اپنی اپنی نصف سنچریاں بھی مکمل کیں۔ یہ پارٹنر شپ آسٹریلیا کیلئے خطرہ بنتی جا رہی تھی کہ اسی لمحے جانسن نے اظہر علی کو آؤٹ کر نہ صرف اہم شراکت توڑی بلکہ ٹیم کو بڑی کامیابی بھی دلائی، علی 53 رنز بنا کر آؤٹ ہوئے، اس کے بعد مصباح الحق نے یونس خان کا ساتھ دیا، خان نے ذمہ دارانہ بیٹنگ کا مظاہرہ کرتے ہوئے شاندار سنچری سکور بنائی، یہ ان کے کیریئر کی 25 ویں سنچری تھی، اس سنچری کے ساتھ ہی وہ ٹیسٹ کرکٹ میں زیادہ سنچریوں کی فہرست میں انضمام الحق کے ہم پلہ ہو گئے۔ 198 کے مجموعی سکور پر گرین شرٹس کو اس وقت شدید دھچکا لگا جب جانسن نے یونس خان کی شاندار اننگز کا خاتمہ کیا، خان 106 رنز بنا کر آؤٹ ہوئے، اس کے بعد کپتان مصباح الحق اور اسد شفیق نے محتاط انداز اپنایا اور پہلے روز کھیل ختم ہونے تک مزید نقصان نہ ہونے دیا، پہلے روز جب کھیل ختم ہوا تو پاکستان نے 4 وکٹوں پر 219 رنز بنا لئے تھے، مصباح الحق 34 اور شفیق 9 رنز کے ساتھ وکٹ پر موجود تھے۔ مچل جانسن نے 3 اور پیٹر سڈل نے ایک وکٹ حاصل کی</body>
</COUNTER_document>
