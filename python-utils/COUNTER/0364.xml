<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0364.xml" newsdate="28.10.14" newspaper="APP" noofwordswithSWR="174" totalnoofsentences="14" totalnoofwords="243">
<headline>افغانستان انڈر 19 نے پہلے ون ڈے میچ میں پاکستان انڈر 19 کو دس وکٹوں سے ہرا دیا</headline>
<body>اسلام آباد ۔28 اکتوبر (اے پی پی) افغانستان انڈر 19 نے پہلے ون ڈے میچ میں پاکستان انڈر 19 کو دس وکٹوں سے ہرا دیا۔ میچ کا فیصلہ ڈک ورتھ لوئس میتھڈ کے تحت ہوا۔ مہمان ٹیم افغانستان نے 102 رنز کا ہدف 15.4 اوورز میں بغیر کسی نقصان کے حاصل کر لیا۔ حضرت اللہ زازئی نے 66 رنز کی ناقابل شکست اننگز کھیلی اور مرد میدان قرار پائے۔ تفصیلات کے مطابق منگل کو یہاں قذافی سٹیڈیم میں کھیلے گئے پہلے ون ڈے میچ میں افغانستان کے کپتان احسان اللہ نے ٹاس جیت کر پہلے فیلڈنگ کا فیصلہ کیا جو درست ثابت ہوا۔ قومی یوتھ ٹیم پہلے بیٹنگ کرتے ہوئے 32.2 اوورز میں 131 رنز بناکر آؤٹ ہوگئی۔ کپتان سعود شکیل 21 ، سجاول ریاض 18 ، عامر جمال 17 اور ذیشان ملک 15 رنز کے ساتھ نمایاں رہے۔ افغان یوتھ کی طرف سے ضیاء الرحمان نے تین وکٹیں حاصل کیں۔ بارش کی وجہ سے افغانستان کی اننگز کو 22 اوورز تک کر دیا گیا اور اسے جیت کیلئے 102 رنز کا ہدف ملا جو اس نے 15.4 اوورز میں کسی نقصان کے بغیر حاصل کر لیا۔ حضرت اللہ زازئی نے شاندار بیٹنگ کا مظاہرہ کیا اور 66 رنز کی ناقابل شکست اننگز کھیلی۔ شاہد اللہ 33 رنز کے ساتھ دوسرے نمایاں بلے باز رہے۔ حضرت اللہ کو مین آف دی میچ قرار دیا گیا۔</body>
</COUNTER_document>
