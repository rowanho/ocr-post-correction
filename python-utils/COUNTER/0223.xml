<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0223.xml" newsdate="25.09.14" newspaper="APP" noofwordswithSWR="208" totalnoofsentences="9" totalnoofwords="312">
<headline>ایشین گیمز ہاکی ایونٹ،دفاعی چیمپئن پاکستان روایتی حریف بھارت کو 2-1 گول سے ہرا کر سیمی فائنل میں پہنچ گیا،عمر بھٹہ اور محمد وقاص نے گول سکورز کئے</headline>
<body>انچیون۔ 25 ستمبر (اے پی پی) دفاعی چیمپئن پاکستانی ٹیم روایتی حریف بھارت کو 2-1 گول سے شکست دے کر سترہویں ایشین گیمز مینز ہاکی ایونٹ کے فائنل میں پہنچ گئی۔ یہ گرین شرٹس کی ایونٹ میں مسلسل تیسری فتح ہے، اس سے قبل گرین شرٹس نے سری لنکا اور چین کی ٹیموں کو شکست دی تھی۔ گرین شرٹس کی طرف سے عمر بھٹہ اور محمد وقاص نے گول سکور کر کے ٹیم کی فتح میں اہم کردار ادا کیا۔ انچیون، جنوبی کوریا میں جاری میگا گیمز میں جمعرات کو کھیلے گئے گروپ بی کے تیسرے گروپ میچ میں پاکستان کا مقابلہ روایتی حریف بھارت سے تھا، دونوں ٹیموں کے درمیان کانٹے دار مقابلہ دیکھنے کو ملا تاہم اعصاب کی جنگ میں قسمت نے پاکستان کا ساتھ دیا اور گرین شرٹس نے غیر معمولی کارکردگی پیش کرتے ہوئے روایتی حریف کو ایک کے مقابلے میں دو گول سے شکست دے کر سیمی فائنل تک رسائی حاصل کی۔ پاکستان کی جانب سے عمر بھٹہ نے میچ کے 37 ویں منٹ میں گول کر کے اپنی ٹیم کو بھارت کے خلاف 1-0 گول کی برتری دلائی، کھیل کے 52 ویں منٹ میں بھارتی کھلاڑی چندندا نے گول کر کے مقابلہ 1-1 گول سے برابر کر دیا، کھیل ختم ہونے سے 6 منٹ قبل پاکستان کے محمد وقاص نے گول کر کے ٹیم کو 2-1 گول کی برتری دلا دی جو کھیل کے آخر تک برقرار رہی۔ بھارتی کھلاڑیوں نے آخر دم تک برتری توڑنے کیلئے سرتوڑ کوشش کی تاہم پاکستانی کھلاڑیوں نے اسے کامیاب نہ ہونے دیا اور اس طرح پاکستان نے میچ میں 2-1 گول سے کامیابی سمیٹی۔ پاکستانی ٹیم ایونٹ میں اپنا چوتھا اور آخری میچ 27 ستمبر کو اومان کے خلاف کھیلے گی۔</body>
</COUNTER_document>
