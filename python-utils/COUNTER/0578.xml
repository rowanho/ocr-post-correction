<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0578.xml" newsdate="28.10.14" newspaper="APP" noofwordswithSWR="228" totalnoofsentences="11" totalnoofwords="371">
<headline>صوبائی حکومتیں پولیو کے خاتمے کیلئے اپنی کوششیں تیز کریں اور نیشنل ایمرجنسی ایکشن پلان پر عمل درآمد سے وابستہ وفاقی حکومت کے اداروں کے ساتھ قریبی تعاون کریں، وزیراعظم محمد نواز شریف کاچاروں وزرائے اعلیٰ کو خط</headline>
<body>اسلام آباد ۔ 28 اکتوبر (اے پی پی) وزیراعظم محمد نواز شریف نے کہا ہے کہ صوبائی حکومتیں پولیو کے خاتمے کیلئے اپنی کوششیں تیز کریں اور نیشنل ایمرجنسی ایکشن پلان پر عمل درآمد سے وابستہ وفاقی حکومت کے اداروں کے ساتھ قریبی تعاون کریں۔ چاروں وزرائے اعلیٰ کو لکھے گئے خط میں وزیراعظم نے کہا کہ میں آپ کی توجہ پاکستان میں پولیو وائرس کی طرف دلا رہا ہوں جس کے پیش نظر پولیو کو پبلک ہیلتھ ایمرجنسی قرار دیا گیا ہے اور اس کے خاتمے کیلئے نیشنل ایمرجنسی ایکشن پلان شروع کیا گیا ہے۔ حال ہی میں پولیو کے خاتمے سے متعلق آزادانہ بین الاقوامی مانیٹرنگ بورڈ نے بھی پولیو کو ایک عالمی ایمرجنسی قرار دیا ہے۔ دوسری طرف بین الاقوامی ہیلتھ ریگولیشن کی ہنگامی کمیٹی نے تجویز دی ہے کہ پاکستان سے سفر کرنے والے ہر بین الاقوامی مسافر کو پولیو ویکسین دی جائے۔ انہوں نے کہا کہ میرے ستمبر کے دورہ امریکہ کے دوران عالمی بینک کے صدر کی طرف سے پاکستان میں پولیو کے تیزی سے پھیلنے کے متعلق عالمی برادری کی تشویش کا اظہار کیا گیا اور یہ پیشنگوئی کی گئی کہ اگر پولیو کا پھیلاؤ نہ روکا گیا تو آنے والے برسوں میں ملک میں پولیو کیسز کی تعداد میں 10 گنا اضافہ ہو سکتا ہے۔ یہ صورتحال واقعی خطرناک ہے جسے نظر انداز نہیں کیا جا سکتا۔ ضرورت اس بات کی ہے کہ نیشنل ایمرجنسی ایکشن پلان کے اندر احتسابی میکنزم کو مستحکم بنایا جائے جس میں سیکورٹی کمپرومائزڈ ریجنز میں اہدافی آبادی تک رسائی کو یقینی بنانے ریزر وائر علاقوں میں اس کے مزید پھیلاؤ پر قابو پانے اور صوبہ کے باقی علاقہ میں پولیو سے پاک حیثیت برقرار رکھنا ہے۔ انہوں نے وزراء اعلیٰ سے کہا کہ وہ اپنے صوبوں کے ہائی رسک علاقوں کی نشاندہی کریں اور ان کی خصوصی اقدامات اختیار کریں۔ ضلعی سطح پر انتظامیہ کو ہدایت کی جائے کہ آئندہ لو ٹرانسمیشن سیزن (دسمبر 2014ء تا مئی 2015ء) کے دوران پولیو مہم کی موثر نگرانی کو یقینی بنایا جائے۔</body>
</COUNTER_document>
