<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0155p.xml" newsdate="30.09.14" newspaper="nawa-e-waqt" noofwordswithSWR="388" totalnoofsentences="22" totalnoofwords="701">
<headline>مٹھی بھر لوگ الگ کھڑے ہیں‘ موجودہ نظام میں خامیاں دور کرنا میرا عزم ہے‘ ہم نے جلسے کئے تو لگ پتہ جائیگا: نوازشریف</headline>
<body>لندن (وقار ملک+ نوائے وقت رپورٹ+ آن لائن) وزیراعظم میاں محمد نواز شریف نے دھرنے دینے والوں کو خبردار کرتے ہوئے کہا ہے کہ ہم نے ابھی جلسے نہیں کئے‘ جب جلسے کئے تو لگ پتہ جائے گا‘ دھرنے والے دھرنے دیتے رہیں گے ہم تعمیر و ترقی کا اپنا مشن جاری رکھیں گے‘ مٹھی بھر لوگ الگ کھڑے ہیں، موجودہ نظام میں خامیاں دور کرنا میرا عزم ہے۔ جنرل اسمبلی میں تقریر میں پاکستانی اور کشمیری عوام کے جذبات کی عکاسی کی، پوری پارلیمنٹ ایک طرف چند ہزار لوگ دوسری طرف ہیں، موقع ملا تو انتخابی عمل میں خامیوں سمیت تمام خرابیوں کو دور کرنے کی کوشش کریں گے۔ پیر کو لندن سے وطن روانگی سے قبل میڈیا سے گفتگو کرتے ہوئے انہوں نے کہا کہ حکومت اپنا کام کررہی ہے دھرنے والوں نے دھرنا دیا ہے وہ دھرنا دیں ہم اپنا کام جاری رکھیں گے۔ دھرنوں کی وجہ سے ملکی معیشت پر منفی اثرات مرتب ہوئے۔ اسلام آباد میں دھرنے شروع ہوئے تو عدالتوں کے خیالات بھی سب نے دیکھ لئے تھے۔ عدالتوں نے بھی دھرنوں سے متعلق اپنے تحفظات کا اظہار کیا تھا۔ لاہور میں ہونے والے عمران خان کے جلسے پر ایک سوال کے جواب میں وزیراعظم کا کہنا تھا کہ ہم نے ابھی جلسے نہیں کئے جب ہم نے جلسے کئے تو پتہ چل جائے گا۔ انہوں نے کہاکہ پارلیمنٹ میں جماعتوں نے اکٹھے ہوکر ایک پیغام دیا اور جمہوریت کی مضبوطی کیلئے اہم کردار ادا کیا، ملک میں جمہوریت بالغ نظر ہوچکی ہے۔ پوری پارلیمنٹ ایک طرف جبکہ چند ہزار لوگ دوسری طرف ہیں، منفی کھیل کھیلنے والوں کے بارے میں کچھ نہیںکہنا چاہتا۔ نظام میں خرابیاں ہیں اور وہ خرابیاں ہماری نظر میں ہیں۔ انہیں حل کرنا ہمارے ایجنڈے میں شامل ہے‘ موقع ملا تو انتخابی عمل میں خامیوں سمیت تمام خرابیوں کو دور کرنے کی کوشش کریں گے۔ وزیراعظم نے کہا کہ جنرل اسمبلی میں کی جانے والی تقریر پاکستانی اور کشمیری عوام کے جذبات کی عکاسی کرتی ہے۔ پارلیمنٹ کے کردار کو سراہتے ہوئے نوازشریف نے کہا کہ پوری قوم ایک طرف اور مٹھی بھر لوگ ایک طرف ہیں، منفی کھیل کھیلنے والوں کے بارے میں کچھ نہیں کہہ سکتا۔ انہوں نے کہا کہ سیاستدان شعور کا مظاہرہ کر رہے ہیں۔ پارلیمنٹ کی تمام جماعتوں نے اکٹھے ہوکر ایک پیغام دیا ہے۔ صحافیوں سے گفتگو کرتے ہوئے نوازشریف نے مزید کہا کہ اقوام متحدہ کی جنرل اسمبلی سے خطاب کے دوران انہوں نے کشمیریوں کے حقوق کی ترجمانی کی اور ان کے جذبات و احساسات بین الاقوامی سطح پر پہنچائے ہیں، نوائے وقت کے سوال کے جواب میں انہوں نے کہا کہ ہم بھارت کے ساتھ تعلقات پر یقین رکھتے ہیں لیکن جو مسائل ہیں ان پر بات کرنا بھی ہمارا حق ہے۔ کشمیریوں کو اقوام متحدہ کے چارٹر کے مطابق حقوق ملنے چاہئیں، ہماری حکومت تمام تر معاملات کے حل کے لئے سرگرداں ہے، ملک میں مٹھی بھر عناصر ترقی کی راہ میں رکاوٹ پیدا کر رہے ہیں لیکن حکومت اپنا کام جاری رکھے گی، ہم عوام کو وہ تمام تر سہولیات فراہم کریں گے جس کا وعدہ کیا گیا۔ انہوں نے کہا کہ دھرنا دینے والوں نے اسلام آباد کی مختلف سڑکوں پر مظاہرہ کیا، پارلیمنٹ اور وزیراعظم کے گھر تک قبضہ کرنے کی کوشش کی، ہماری کورٹس نے بھی تشویش کا اظہار کیا تھا لیکن دھرنا دینے والوں نے ایک نہ سنی۔ ہم ملک میں نظام کی تبدیلی پر یقین رکھتے ہیں اور یہ ہمارے منشور کا حصہ ہے، ہم نظام کے اندر پائی جانے والی خامیوں کو دور کریں گے ہم ملک اور عوام کو وہ نظام دینا چاہتے ہیں جس سے قوم خوشحال اور پاکستان ترقی کرے، ہمارے منشور میں وہ تمام چیزیں شامل ہیں جس سے عوام کے خواب پورے ہوں گے۔ یہ وقت اتحاد، محبت کا ہے ہم سب کو ملکر پارلیمنٹ کو مضبوط بنانا ہے، جمہوریت کو طاقتور بنانا ہے، پارلیمنٹ نے مثبت کردار ادا کرکے یہ ثابت کر دیا ہے کہ پاکستان میں جمہوریت مضبوط ہے۔ دھرنا دینے والے بھی مثبت تنقید کریں پاکستان میں ترقی کے لئے حکومت کا ہاتھ بٹائیں، ہم سب کو خوش آمدید کہیں گے۔</body>
</COUNTER_document>
