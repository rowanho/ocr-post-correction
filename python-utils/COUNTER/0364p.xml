<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0364p.xml" newsdate="29.10.14" newspaper="express" noofwordswithSWR="199" totalnoofsentences="6" totalnoofwords="302">
<headline>کرکٹ :افغانستان بھی پاکستان کو آنکھیں دکھانے لگا انڈر 19میچ میں سابق ورلڈ چیمپئن کو10وکٹ کے بھاری مارجن سے شکست دے دی  کارکردگی نے گراس روٹ لیول پر کھیل کیلیے مثالی کام کرنے کے دعوؤں کا پول کھول دیا</headline>
<body>لاہور(اسپورٹس رپورٹر)کرکٹ میں افغانستان بھی پاکستان کو آنکھیں دکھانے لگا،انڈر 19میچ میں مہمان ٹیم نے سابق ورلڈ چیمپئن کو 10وکٹ کے بھاری مارجن سے شکست دے دی ،میزبان اننگز صرف 131رنز تک محدود رہی ،کپتان سعود شکیل 21رنز کے ساتھ ٹاپ اسکور تھے،افغان ٹیم نے ڈک ورتھ لوئیس قاعدے کے تحت ملنے والا 102رنز کا ہدف 15.4اوورز میں حاصل کر لیا۔تفصیلات کے مطابق پاکستان کرکٹ ب بورڈ نے ٹرائلز کے بعد افغان ٹیم سے سیریز کیلیے اسکواڈ کا انتخاب کیا تھا،بہتر مستقبل کی امید سمجھے جانے پلےئرز نے نو آموز حریف کا سامنا کرتے ہوئے بھی آسانی سے ہتھیار ڈال دیے۔گذشتہ روز قذافی اسٹیڈیم لاہور میں پہلے ون ڈے میں افغانستان کے کپتان احسان اللہ نے ٹاس جیت کر پہلے فیلڈنگ کا فیصلہ کیاجو درست ثابت ہوا،پاکستانی ٹیم 32.2اوورز میں 131رنز پر ڈھیر ہو گئی ،کپتان سعود شکیل 21،سجاول ریاض18،عامر جمال 17اور ذیشان ملک 15رنز کے ساتھ نمایاں رہے،ضیاالرحمان نے 3وکٹیں حاصل کیں ۔بارش کی وجہ سے افغانستان کی اننگز کو22اوورز تک محدود کر کے جیت کیلیے 102رنز کا ہدف دیا گیا جو اس نے 15.4اوورز میں ہی کسی نقصان کے بنا لیا،میں آف دی میچ حضرت اللہ زازئی نے شاندار بیٹنگ کا مظاہرہ کرتے ہوئے 9چوکوں اور 3چھکوں کی مدد سے 66رنز کی ناقابل شکست اننگز کھیلی،شاہد اللہ نے 33رنز بنا کر بھرپور ساتھ دیا،ٹیم کی کارکردگی نے گراس روٹ لیول پر کرکٹ کیلیے مثالی کام کرنے کے دعوؤں کا پول کھول دیا ہے۔اختتامی تقریب کے مہمان خصوصی چےئرمین پی سی بی شہریار خان نے فاتح کھلاڑیوں میں انعامات تقسیم کرتے ہوئے بھی میزبان سائیڈکی پرفارمنس پر مایوسی کا اظہار کیا۔</body>
</COUNTER_document>
