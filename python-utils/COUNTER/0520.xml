<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0520.xml" newsdate="17.10.14" newspaper="APP" noofwordswithSWR="217" totalnoofsentences="10" totalnoofwords="345">
<headline>وزیراعظم محمد نواز شریف سے چین کے سفیر کی ملاقات ،سیلاب متاثرین کی مدد کے لئے چینی حکومت کی بھروقت معاونت کو سراہا</headline>
<body>اسلام آباد ۔ 17 اکتوبر (اے پی پی) وزیراعظم محمد نواز شریف نے داخلی طور پر نقل مکانی کرنے والے افراد (آئی ڈی پیز) اور حالیہ سیلاب متاثرین کی مدد کے لئے چینی حکومت کی بھروقت معاونت کو سراہتے ہوئے اس جذبہ خیرسگالی کو دونوں ممالک کے درمیان حقیقی دوستی کا غماز قرار دیا ہے۔ انہوں نے یہ بات پاکستان میں چین کے سفیر سن وائی دونگ سے جمعہ کو وزیراعظم ہاؤس میں گفتگو کرتے ہوئے کہی۔ وزیراعظم نواز شریف نے باہمی دلچسپی کے امور اور پاک چین تعلقات میں حالیہ پیش ہائے رفت پر تبادلہ خیال کیا۔ وزیراعظم نے اس بات پر زور دیا کہ پاکستان چین کے بنیادی مفادات اور دلچسپی کے معاملات کی بھر پور حمایت کرتا ہے اور باہمی اعتماد برقرار رکھنے، پاک چین اقتصادی راہداری کی تیز تر تعمیر اور دوطرفہ تعاون میں اضافے کے لئے چین کے ساتھ کام کرنے کے لئے تیار ہے۔ چینی سفیر نے کہا کہ چینی حکومت پاکستان اور چین کے درمیان سدا بہار اور کثیر الجہتی اسٹریٹجک شراکت داری کو بہت زیادہ اہمیت دیتی ہے اور ان روابط کو اپنی خارجہ پالیسی میں ترجیح دیتے ہوئے پاکستان کے ساتھ دوستی اور ٹھوس تعاون کو فروغ دیتی رہے گی۔ انہوں نے کہا کہ چین دوطرفہ روابط کے ساتھ ساتھ پاک چین اقتصادی راہداری کے لئے محفوظ اور ٹھوس ماحول کے قیام کیلئے پاکستان کے ساتھ قریبی تعاون اور اشتراک کار برقرار رکھنے کا خواہاں ہے۔ سن وائی دونگ نے کہا کہ چینی صدر ژی جن پنگ آئندہ ماہ بیجنگ میں ایشیاء پیسیفک اقتصادی تعاون (اپیک) غیر رسمی رہنماؤں کے اجلاس کے دوران منعقد ہونے والے میزبان شراکت کاروں کے مکالمے میں شرکت کے لئے وزیراعظم کے اور جلد پاکستان کے دورہ کے منتظر ہیں۔ وزیراعظم نے چینی صدر کے دعوت نامہ پر شکریہ ادا کرتے ہوئے کہا کہ وہ بھی صدرشی جن پنگ کے پاکستان کے جلد دورہ کے منتظر ہیں جو پاک چین تعلقات کو نئی بلندیوں تک لے جائے گا۔</body>
</COUNTER_document>
