<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0358p.xml" newsdate="27.10.14" newspaper="express" noofwordswithSWR="461" totalnoofsentences="11" totalnoofwords="717">
<headline>قومی ٹیم نے دبئی ٹیسٹ 221کے بھاری مارجن سے جیت کر سیریز میں 1-0کی برتری لے لی ،438کا تعاقب کرنے واکی آسٹریلوی ٹیم 216تک محدود  ذوالفقار بابر نے اننگز میں 5وکٹوں کاکارنامہ انجام دیا،یاسر شاہ نے 4پلےئرز کو پویلین چلتا کیا،میچ میں 7,7شکار ،یونس خان کو میچ کا ہیرو قرار دیا گیا</headline>
<body>دبئی(اسپورٹس ڈیسک)دبئی ٹیسٹ میں پاکستان نے کینگروز کا غرور خاک میں ملا دیا،آسٹریلوی ٹیم اسپن جال میں الجھ کر منہ کے بل گرپڑی،گرین کیپس نے ریکارڈ 221رنز کے مارجن سے پہلا ٹیسٹ جیت لیا،سیریز میں 20برس بعد 1-0کی برتری بھی مل گئی،438رنز ہدف کا تعاقب کرنے والی آسٹریلوی ٹیم 216رنز پر ڈھیر ہوئی،مچل جونس اور اسٹیون اسمتھ کی مزاحمت یاسر شاہ نے کچل دی،دونوں نے ففٹیز اسکور کیں،ذوالفقار بابر نے پہلی مرتبہ ایک اننگز میں 5وکٹوں کا کارنامہ انجام دیا،یاسر نے دوسری باری میں 4وکٹیں لیں،مجموعی طور پر دونوں نے 7,7وکٹیں لیں،مین آف دی میچ ایوارڈ یونس خان کے نام رہا۔تفصیلات کے مطابق پاکستان نے دبئی میں کھیلے گئے پہلے ٹیسٹ میں 221رنز کی شاندار فتح حاصل کر کے 20برس بعد آسٹریلیا کے خلاف کسی سیریز میں برتری حاصل کی ہے،آخری مرتبہ اس نے 1994میں1-0کی برتری پائی تھی ،یہ گرین کیپس کی کینگروز پر مسلسل دوسری ٹیسٹ فتح ہے،اس سے قبل 2010میں لیڈز میں رکی پونٹنگ کی قیادت میں میدا ن سنبھالنے والی ٹیم پر ہاتھ ساف کیا تھا ۔اب پاکستان کے پاس کینگروز سے ٹیسٹ سیریز نہ جیت پانے کا 20سالہ قحط ختم کرنے کا نادر موقع موجود ہے۔دبئی میں گرین کیپس کی کامیابی میں کیرےئر کا پہلا ٹیسٹ کھیلنے والے یاسر شاہ تیسرا ٹیسٹ کھیلنے والے ذوالفقار بابر نے اہم حصہ ڈالا ،دونوں کی اسپن بولنگ نے کینگروز کی ایک نہ چلنے دی ،فتح کیلیے 438رنز ہدف پانے والی آسٹریلوی ٹیم کیلیے صورتحال چوتھے روز ہی خراب ہو گئی تھی جب دن کے اختتام تک اس کی صرف59رنز پر 4وکٹیں گر گئی تھیں۔اتوارکی صبح کرس روجرز اور اسٹیون اسمتھ نے ناممکن کو ممکن بنانے کیلیے احتیاط سے دوبارہ سفر شروع کیا،یاسر کے ٹرن اور راحت کی جانب سے دونوں سمت میں ریورس سوئنگ کے باوجود صبح پانی کے وقفے تک دونوں ڈٹے رہے ۔مصباح نے بعد میں گیند عمران خان کو دی جن کی کئی مہلک بالز سے روجرز نے کافی دیر تک خود کوبچائے رکھا،وہ اس میچ میں واحد آسٹریلوی تھے جنھوں نے دونوں اننگز میں 100سے زائد بالز کا سامنا کیالیکن وہ عمران کی ان سوئنگر کو سمجھ نہیں پائے جس میں مڈل اسٹمپ اڑا کر پاکستانی کھلاڑیوں خوشیاں منانے کا موقع فراہم کیا،انھوں نے 43رنز بنائے،نوجوان آل راؤنڈر مچل مارش پہلی اننگز کی طرح اس بار بھی اسپن بولنگ سے سامنے پریشان دکھائی دیے،صرف تین رنز پر انھوں نے ذوالفقار بابر کی گیند اظہرعلی کے ہاتھوں میں سونپ دی ،نیا ساؤتھ ویلز کی سلور اور اسپن وکٹوں پر کھیل کر بڑے ہونے والے بریڈ ہیڈن نے بھی کافی مایوس کیا،ذوالفقار گیند ان کے پیٹ اور پیڈ کو درمیان سے راستہ بناتی ہوئی لیگ اسٹمپ سے جا ٹکرائی ۔اس موقع پر مچل جونس نے اسمتھ کو جوائن کیا اور دونوں نے مزاحمت شروع کر دی ،جب آٹھویں وکٹ کیلیے شراکت ففٹی تک پہنچی تو پاکستانی کیمپ میں تھوڑی ٹینشن بڑھنی شروع ہوئی ،اس میں کچھ ہاتھ فیلڈرز کا بھی تھا جن کی وجہ سے ذوالفقار بابر کی گیندوں پر چار مواقع ضائع ہوئے ،اسمتھ جب37پر تھے تو اسٹمپڈ سے بچے اور پھر 44پر مصباح نے کیچ ڈراپ کیا۔دوسری جانب جب مچل جونس 23رنز تھے احمد شہزاد ڈیپ مڈوکٹ پر انھیں کیچ نہ کر سکے ،25رنز پر یاسر شاہ جونس کے ٹاپ ایج کو اپنے ہاتھوں میں قابو نہیں کر پائے ۔اسمتھ کو ففٹی مکمل کیے تھوڑی دیر ہوئی تھی کہ وہ یاسر شاہ کی گیند پر شاٹ لیگ پر اسد شفیق کا کیچ بن گئے،جونس نے اب پٹیر سڈل کے ساتھ مل کر دوسری نئی گیند کے سامنے مزاحمت کا علم بلند رکھنے اور مقابلے کو ڈرا کرنے کی بھرپور کوشش کی لیکن یاسر نے ایسا نہیں ہونے دیا،جونس تھوڑا آگے بڑھے اور سر فراز نے اسٹمپڈ کر دیا ،اگرچہ ری پلیز میں بوٹ لائن پر دکھائی دے رہا تھا لیکن تھرڈامپائر نائیجل لونگ کو وہ ہوا میں معلق دکھائی دیا،جونس نے 61رنز بنائے۔اگلے اوور میں سڈل نے ذوالفقار کی گیند پر ایل بی ڈبلیوقرار پانے پر ریویو لیا مگر فائدہ نہیں ہوا،اس طرح ذوالفقار نے کیرئیر میں پہلی مر تبہ اننگز میں پانچ وکٹیں لینے کا اعزاز حاصل کیا۔</body>
</COUNTER_document>
