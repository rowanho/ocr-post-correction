<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0586.xml" newsdate="10.09.14" newspaper="APP" noofwordswithSWR="276" totalnoofsentences="24" totalnoofwords="473">
<headline>حکومت نے سیلاب متاثرین کی بحالی کا مکمل تہیہ کر رکھا ہے، مشکل کی اس گھڑی میں انہیں تنہاء نہیں چھوڑیں گے وزیراعظم محمد نواز شریف کا متاثرین سیلاب سے خطاب</headline>
<body>حافظ آباد ۔ 9 ستمبر (اے پی پی) وزیراعظم محمد نواز شریف نے سیلاب متاثرین کو یقین دلایا ہے کہ حکومت نے ان کی بحالی کا مکمل تہیہ کر رکھا ہے اور مشکل کی اس گھڑی میں انہیں تنہاء نہیں چھوڑا جائے گا۔ منگل کو ضلع کے سیلاب زدہ علاقوں کے دورہ کے دوران متاثرین سے خطاب کرتے ہوئے انہوں نے کہا کہ حکومت متاثرین کے لئے پختہ گھر تعمیر کرے گی اور ان کے مال مویشیوں کے نقصانات کا معاوضہ ادا کرے گی، یہ ہمارا فرض ہے۔ وسائل کی قلت کے باوجود حکومت متاثرہ لوگوں تک پہنچنے کی پوری کوشش کر رہی ہے۔ وزیراعلیٰ پنجاب محمد شہباز شریف سیلاب سے متاثرہ تمام علاقوں میں امدادی سرگرمیوں کا ذاتی جائزہ لے رہے ہیں جو دن رات کام کر رہے ہیں۔ انہوں نے کہا کہ اتنے بڑے نقصانات سے نمٹنے کے لئے زیادہ وسائل کی ضرورت ہے، اگر زیادہ وسائل ہوں تو ترقی ہوگی۔ صنعت اور زراعت کے شعبے ترقی کریں گے اور اس طرح لوگوں کو مالیاتی فوائد حاصل ہوں گے۔ ایسی اقتصادی ترقی اور وسائل کی دستیابی سے ان کے گھر زیادہ محفوظ ہو سکیں گے۔ ملک میں ترقی ہونی چاہئے تاکہ لوگوں کو روزگار کے مواقع ملیں۔ پاکستان اپنی برآمدات میں اضافہ کرے۔ انہوں نے کہا کہ حکومت متاثرین کی امداد اور بحالی کی کوششوں کے لئے زیادہ اخراجات کرے گی۔ انہوں نے وزیر مملکت سائرہ افضل تارڑ، صوبائی اور ضلعی انتظامیہ، ریسکیو، ریلیف ٹیموں، منتخب نمائندوں اور کارکنوں کا شکریہ ادا کیا جو سیلاب زدہ علاقوں کی مشکلات دور کرنے کے لئے تمام تر کوششیں کر رہے ہیں۔ انہوں نے کہا کہ اس صورتحال سے انہیں دکھ ہوا ہے اور وہ مشکل کی اس گھڑی میں متاثرہ لوگوں کے ساتھ اظہار یکجہتی کے لئے خود یہاں آئے۔ انہوں نے کہا کہ کسی کو اتنے بڑے سیلاب کی توقع نہیں تھی۔ مقامی انتظامیہ چیلنج پر قابو پانے کی کوششیں جاری رکھے ہوئے ہے۔ املاک، مال مویشیوں اور فصلوں کے نقصانات کے جائزہ کے لئے سروے کیا جا رہا ہے۔ اس موقع پر وفاقی وزیر اطلاعات و نشریات سینیٹر پرویز رشید اور ڈی سی او حافظ آباد بھی ان کے ہمراہ تھے۔ وزیراعظم کو امدادی سرگرمیوں کے بارے میں آگاہ کیا گیا۔ انہیں بتایا گیا کہ اب تک حافظ آباد کے 11 ہزار سیلاب میں پھنسے ہوئے لوگوں کو محفوظ مقامات پر پہنچایا گیا ہے۔ مجموعی طور پر 10 میڈیکل سینٹر قائم کئے گئے ہیں۔ اس کے علاوہ خوراک اور پینے کے صاف پانی کی فراہمی بھی جاری ہے۔ وزیراعظم نے متعلقہ حکام کو ہدایت کی کہ دستیاب تمام وسائل کے ساتھ امدادی سرگرمیوں میں اضافہ کیا جائے۔ انہوں نے مال مویشیوں کو محفوظ مقامات پر پہنچانے کی بھی ہدایت کی۔</body>
</COUNTER_document>
