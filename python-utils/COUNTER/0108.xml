<?xml version="1.0" encoding="UTF-8" standalone="no"?>
<COUNTER_document classification="PD" domain="foreign" filename="0108.xml" newsdate="08.09.14" newspaper="APP" noofwordswithSWR="180" totalnoofsentences="9" totalnoofwords="315">
<headline>اوباما نے عراقی عسکریت پسندوں کے خلاف فضائی حملوں کی منظوری دے دی</headline>
<body>واشنگٹن ۔08 اگست (اے پی پی) امریکی صدر باراک اوباما نے عراقی عسکریت پسندوں کے خلاف فضائی حملوں اور ہوائی جہازوں کے ذریعے متاثرین کو امداد کی فراہمی کی منظوری دے دی تاہم اس عزم کا اعادہ کیا گیا کہ اپنی انتخابی مہم میں کئے گئے وعدے کے مطابق وہ زمینی فوجی دستوں کو عراق نہیں بھجوائیں گے ۔ اپنی سرکاری رہائش وائٹ ہاؤس میں گفتگو کے دوران براک اوباما نے کہا کہ انہوں نے عراق کے کرد آبادی والے علاقوں میں پیش قدمی کرنے والے اسلامی عسکریت پسندوں جنہوں نے ملک کے سب سے بڑے ڈیم پر بھی قبضہ کر لیا ہے کے خلاف ضروری ہو ا تو فضائی حملوں کی اجازت دے دی ہے ۔ امریکی صدر کے حکم کے مطابق عراق میں موجود امریکی شہریوں اور فوجی دستوں کو خطرہ کی صورت میں اسلامی عسکریت پسندوں کے خلاف فضائی حملے کئے جا ئیں گے ۔ امریکی صدر نے مزید کہا کہ انہوں نے عراقی حکومت کی درخواست پر ملک کے شمالی حصے میں ایک پہاڑی پر محصور افراد میں سے اکثریت کا تعلق عراق کے اقلیتی گروپوں سے ہے کو ہوائی جہازوں کے ذریعے امداد کی فراہمی کی اجازت بھی دی ہے جس پر عملدرآمد شروع کر دیا گیا ہے، امریکی صدر نے کہا کہ ان کا ملک عراق میں قتل عام روکنے کی منفرد صلاحیت رکھتا ہے ۔اور وہ عراقی صورتحال کو نظر انداز نہیں کرسکتے ۔ انہوں نے کہا کہ اپنی انتخابی مہم میں انہوں نے عراق میں امریکی مداخلت ختم کرنے کا وعدہ کیا تھا اور اس وعدے کے مطابق وہ زمینی فوجی دستے عراق نہیں بجھوائیں گے۔ دریں اثناء عراق میں حکومت کے خلاف برسر پیکار اسلام عسکریت پسندوں نے اپنے ٹھکانوں کو امریکی فضائی حملوں کا نشانہ بنائے جانے کا دعویٰ کیاہے تاہم امریکی محکمہ دفاع پینٹاگون نے اس کی تردید کی ہے ۔</body>
</COUNTER_document>
