<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0567.xml" newsdate="08.09.14" newspaper="APP" noofwordswithSWR="177" totalnoofsentences="12" totalnoofwords="303">
<headline>وزیراعظم محمد نواز شریف کا پاکستان میں موسلا دھار بارشوں اور سیلاب سے لوگوں کے نقصانات پر بھارتی وزیراعظم کی طرف سے گہری ہمدردی کے اظہار کیلئے لکھے گئے خط پر اظہار تشکر</headline>
<body>اسلام آباد ۔ 8 ستمبر (اے پی پی) وزیراعظم محمد نواز شریف نے پاکستان میں مون سون کی موسلا دھار بارشوں اور اس کے نتیجہ میں سیلاب کے باعث لوگوں کے نقصانات پر بھارتی وزیراعظم کی طرف سے گہری ہمدردی کے اظہار کیلئے لکھے گئے خط پر تشکر کا اظہار کیا ہے۔ وزیراعظم نے امدادی کوششوں میں بھارت کی طرف سے امداد کی پیشکش پر کہا کہ سانحہ کے پیش نظر یکجہتی کا اظہار بڑا قابل قدر ہے۔ انہوں نے بھارتی وزیراعظم نریندرا مودی کے خط کے جواب میں کہا کہ کشمیر کے متاثرہ علاقوں کے دورہ کے دوران سیلاب سے ہونے والی انسانی مشکلات اور املاک کے نقصانات پر انہیں بڑا دکھ ہوا ہے۔ انہوں نے کہا کہ مجھے معلوم ہے کہ لائن آف کنٹرول کی دوسری طرف بھی کشمیریوں کا بڑا جانی و مالی نقصان ہوا ہے۔ ہم مشکل کی اس گھڑی میں متاثرہ خاندانوں کے ساتھ ہمدردی کا اظہار کرتے ہیں۔ انہوں نے کہا کہ ہم متاثرین کی مدد اور بحالی کی کوششوں میں ہر ممکن طور مدد کیلئے تیار ہیں۔ وزیراعظم نواز شریف نے کہا کہ یہ حقیقت ہے کہ جنوبی ایشیاء دنیا کے انتہائی سانحات زدہ علاقوں میں شامل ہے۔ ہم نے امن اور استحکام کے اپنے مشترکہ مقاصد کی پیشرفت کیلئے سفر کا آغاز کر دیا ہے۔ اس کے ساتھ ہی ہمیں سیلاب کے گہرے اسباب کو حل کرنے اور قدرتی سانحات کے خلاف موثر تیاریوں اور اپنی کمیونٹیز کے عزم کو مستحکم بنانے کی ضرورت ہے۔ انہوں نے کہا کہ میرا یقین ہے کہ ڈیزاسٹر مینجمنٹ کے شعبہ میں قریبی تعاون خطے میں امن و ترقی کے ہمارے ایجنڈے کا حصہ ہونا چاہئے۔</body>
</COUNTER_document>
