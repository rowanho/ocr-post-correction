<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0543p.xml" newsdate="24.10.14" newspaper="nawa-e-waqt" noofwordswithSWR="197" totalnoofsentences="14" totalnoofwords="320">
<headline>ملک صنعتی انقلاب کے دہانے پر کھڑا ہے، قوم رکاوٹ ڈالنے والوں کا راستہ روک دے : صدر</headline>
<body>بہاولپور (نامہ نگار) پاکستان صنعتی انقلاب کے دہانے پر کھڑا ہے، قوم ترقیاتی کاموں کی راہ میں رکاوٹ ڈالنے والی ہر قوت کا راستہ روک دے۔ صدر مملکت کا کہنا ہے کہ قوم بازی گروں اور دھوکے بازوں کو پہچانے۔ ان خیالات کا اظہار صدر ممنون حسین نے صادق پبلک سکول بہاولپور کی تقریب سے خطاب کرتے ہوئے کیا۔ انہوں نے کہا کہ گذشتہ کئی دہائیوں کی بدامنی اور خطے میں ہونے والی خونریز جنگوں نے پاکستان کی معیشت کو تباہ کردیا ہے۔ ایسے مشکل حالات میں چین، سعودی عرب اور ترکی کی صورت میں مخلص دوست ہمارے ساتھ تعاون کر رہے ہیں۔ سنکیانگ سے گوادر تک سڑک اور ریلوے لائن کی صورت میں ہم جس اقتصادی راہداری کا خواب دیکھ رہے ہیں، یہ ایسے ہی مخلص دوستوں کے تعاون کا نتیجہ ہے۔ اکنامک کوریڈور مکمل ہونے کے بعد پاکستان خطہ کا سب سے اہم ملک بن جائیگا۔ صدر ممنون حسین نے کہا عالمی مالیاتی اداروں کے تعاون سے 22 ہزار میگاواٹ بجلی کے منصوبے بھی لگا رہے ہیں۔ ایٹمی توانائی سے بجلی پیدا کرنے کے ایک منصوبے پر کام شروع ہو گیا ہے جبکہ دو منصوبوں پر جلد کام شروع ہو جائیگا۔ ان منصوبوں کے مکمل ہونے کے بعد لوڈشیڈنگ کے مسئلے کا خاتمہ ہو گا۔ صدر ممنون حسین نے کہا کہ قومی مسائل کی ایک جڑ بدعنوانی بھی ہے، اس موذی مرض سے نجات کیلئے نوجوانوں کو قائدانہ کردار ادا کرنا ہو گا۔ صدر مملکت نے صادق پبلک سکول کے قیام پر سابق ریاست بہاولپور کے نواب سر محمد صادق خان عباسی کو خراج تحسین پیش کیا کہ مرحوم نواب صادق محمد خان عباسی کی وجہ سے اس علاقے میں پائے کا تعلیمی ادارہ قائم کیا گیا تھا۔ اس موقع پر گورنر پنجاب نے خطاب کرتے ہوئے کہا حکومت تعلیم کے شعبہ کی ترقی پر خصوصی توجہ دے رہی ہے۔</body>
</COUNTER_document>
