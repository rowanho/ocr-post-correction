<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0371.xml" newsdate="22.12.14" newspaper="APP" noofwordswithSWR="164" totalnoofsentences="10" totalnoofwords="245">
<headline>سچن ٹنڈولکر ورلڈ کپ 2015 کے سفیر مقرر</headline>
<body>دبئی ۔ 22 دسمبر (اے پی پی) انٹرنیشنل کرکٹ کونسل (آئی سی سی) نے سچن ٹنڈولکر کو ورلڈ کپ 2015 کا سفیر مقرر کردیا، میگا ایونٹ 14 فروری سے آسٹریلیا اور نیوزی لینڈ میں مشترکہ طور پر شروع ہوگا۔ آئی سی سی نے بھارت کے سابق عظیم بلے باز سچن ٹنڈولکر کو دوسری مرتبہ عالمی کپ کا سفیر مقرر کیا ہے۔ آئی سی سی کی طرف سے جاری کردہ تفصیلات کے مطابق 14 فروری سے آسٹریلیا اور نیوزی لینڈ میں مشترکہ طور پر شروع ہونے والے ورلڈ کپ کیلئے سچن ٹنڈولکر بطور سفیر ٹورنامنٹ کا پرچار کریں گے، کرکٹ ورلڈ کپ کو دنیا کا تیسرا بڑا ایونٹ تصور کیا جاتا ہے۔ دنیائے کرکٹ کے عظیم بلے باز سچن ٹنڈولکر نے گزشتہ سال کرکٹ کو خیرباد کہہ دیا تھا، انہوں نے اپنے 24 سالہ کیرئیر میں 200 ٹیسٹ میچز میں 15921 رنز سکور کئے جس میں 51 سنچریاں اور 68 نصف سنچریاں شامل ہیں۔ اسی طرح 463 ون ڈے میچوں میں لٹل ماسٹر نے 49 سنچریوں اور 96 نصف سنچریوں کی مدد سے 18426 رنز سکور کئے۔ سچن ٹنڈولکر کو ٹیسٹ اور ون ڈے میں زیادہ رنز اور سنچریاں بنانے کا اعزاز حاصل ہے۔ وہ دنیا کے واحد بلے باز ہیں جنہوں نے انٹرنیشنل کرکٹ میں سنچریوں کی سنچری بنائی۔ واضح رہے کہ اس سے قبل بھارت، بنگلہ دیش اور سری لنکا میں مشترکہ طور پر 2011 میں ہونے والے ورلڈ کپ میں سچن ٹنڈولکر ہی سفیر تھے</body>
</COUNTER_document>
