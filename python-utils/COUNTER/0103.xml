<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0103.xml" newsdate="06.08.14" newspaper="APP" noofwordswithSWR="211" totalnoofsentences="8" totalnoofwords="312">
<headline>پاکستان کے 4 وکٹوں پر 261رنز</headline>
<body>سیریز کے پہلے کرکٹ ٹیسٹ میچ میں پاکستانی کپتان مصباح الحق نے ٹاس جیت کر بلے بازوں کو آزمانے کا فیصلہ کیا، پاکستان کی اننگز کا آغاز مایوس کن رہا اور دوسرے ہی اوور میں اسے احمد شہزاد کا نقصان برداشت کرنا پڑا، شہزاد 4 رنز بنا کر پراساد کی گیند پر کلین بولڈ ہوئے، خرم منظور بھی خاطر خواہ کارکردگی کا مظاہرہ نہ کر سکے اور صرف 3 رنز بنا کر پراساد کی گیند پر ایل بی ڈبلیو ہو گئے، 56 کے مجموعی سکور پر اظہر علی بھی 30 رنز بنا کر ہیراتھ کی گیند پر کلین بولڈ ہو گئے۔ یہاں پر یونس خان نے کپتان مصباح الحق کے ساتھ مل کر ٹیم کو مشکلات سے نکالنے کی کوشش کی، دونوں بلے باز کافی دیر تک آئی لینڈرز کے باؤلرز کے سامنے ڈٹے رہے، اسی دوران یونس خان نے نصف سنچری بھی مکمل کی، دونوں بلے بازوں نے چوتھی وکٹ کی شراکت میں 100 قیمتی رنز جوڑ کر سکور 156 تک پہنچا دیا، یہ پارٹنر شپ سری لنکا کیلئے خطرہ بنتی جا رہی تھی لیکن یہاں پر ہیراتھ نے مصباح الحق کی وکٹ لیکر اہم پارٹنر شپ توڑ ڈالی، مصباح الحق 31 رنز بنا سکے۔ اس موقع پر اسد شفیق نے یونس خان کا ساتھ دیا، دونوں بلے بازوں نے ڈٹ کر آئی لینڈرز کے باؤلرز کا مقابلہ کیا اور پہلے روز کھیل ختم ہونے تک مزید نقصان نہ ہونے دیا، اسی دوران یونس خان نے شاندار سنچری جبکہ اسد شفیق نے نصف سنچری مکمل کی۔ یونس خان نے کیریئر کی 24 ویں سنچری داغ کر جاوید میانداد کی زیادہ سنچریوں کا ریکارڈ بھی توڑ دیا۔ پہلے روز جب کھیل ختم ہوا تو پاکستان نے 4 وکٹوں پر 261 رنز بنا لئے تھے۔ یونس خان 133 اور اسد شفیق 55 رنز پر کھیل رہے تھے۔ پراساد اور ہیراتھ نے دو، دو کھلاڑیوں کو آؤٹ کیا</body>
</COUNTER_document>
