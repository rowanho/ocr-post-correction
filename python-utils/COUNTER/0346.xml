<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0346.xml" newsdate="27.08.14" newspaper="APP" noofwordswithSWR="372" totalnoofsentences="17" totalnoofwords="518">
<headline>سہ ملکی سیریز،ویلیئرز اور پلیسز کی شاندار سنچریوں کی بدولت جنوبی افریقہ نے آسٹریلیا کو 7 وکٹوں سے ہرا دیا،پروٹیز نے 328 رنز کا مشکل ہدف46.4 اوورز میں 3 وکٹوں پر پورا کیا، اے بی ڈی ویلیئرز میچ کے بہترین کھلاڑی قرار،فنچ کی سنچری، بیلی اور ہیوز کی نصف سنچریاں رائیگاں</headline>
<body>ہرارے ۔ 27 اگست (اے پی پی) اے بی ڈی ویلیئرز اور فاف دو پلیسز کی شاندار سنچریوں کی بدولت جنوبی افریقہ نے آسٹریلیا کو سہ ملکی ون ڈے کرکٹ سیریز میں 7 وکٹوں سے ہرا دیا۔ فاتح ٹیم نے ویلیئرز اور پلیسز کی سنچریوں کی بدولت 328 رنز کا مشکل ہدف 46.4 اوورز میں 3 وکٹوں پر حاصل کیا، 51 رنز پر 2 وکٹیں گرنے کے بعد کپتان ویلیئرز اور پلیسز نے میدان سنبھالا، دونوں بلے بازوں نے ڈٹ کر کینگروز باؤلرز کا مقابلہ کیا اور تیسری وکٹ کی شراکت میں 206 قیمتی رنز جوڑ کر ٹیم کو فتح سے ہمکنار کرایا۔ ویلیئرز نے 136 رنز کی ناقابل شکست اننگز کھیل کر ٹیم کی فتح میں اہم کردار ادا کیا اور میچ کے بہترین کھلاڑی قرار پائے۔ ایرون فنچ کی سنچری، جارج بیلی اور فلیپ ہیوز کی نصف سنچریاں رائیگاں گئیں۔ بدھ کو ہرارے سپورٹس کلب میں کھیلے گئے سیریز کے دوسرے ایک روزہ میچ میں جنوبی افریقہ ٹیم کے کپتان ویلیئرز نے ٹاس جیت کر باؤلرز کو آزمانے کا فیصلہ کیا تو آسٹریلوی ٹیم نے پہلے کھیلتے ہوئے مقررہ اوورز میں 7 وکٹوں پر 327 رنز بنائے، ایرون فنچ نے عمدہ بیٹنگ کا مظاہرہ کرتے ہوئے 102 رنز کی عمدہ اننگز کھیلی، کپتان جارج بیلی 66، فلیپ ہیوز 51 رنز کے ساتھ دوسرے نمایاں بلے باز رہے۔ شان مارش 5، گلین میکسویل 7، سٹیون سمتھ 31، بریڈ ہیڈن 9 رنز بنا کر آؤٹ ہوئے۔ مچل جانسن 23 اور جیمز فالکنر 10 رنز بنا کر آؤٹ ہوئے۔ عمران طاہر، ریان میکلارین اور مورنے مورکل نے دو، دو ڈیل سٹین نے ایک وکٹ حاصل کی۔ ہدف کے تعاقب کیلئے پروٹیز ٹیم جب میدان میں اتری تو اس کا آغاز کچھ زیادہ اچھا نہ تھا اور 51 رنز پر دونوں اوپنرز ہاشم آملہ اور کوئنٹن ڈی کوک آؤٹ ہو کر پویلین لوٹ گئے۔ آملہ 24 اور کوک 19 رنز بنا کر آؤٹ ہوئے۔ اس موقع پر فاف دو پلیسز اور کپتان اے بی ڈی ویلیئرز نے مشکل وقت میں ٹیم کو سہارا دیا، دونوں بلے بازوں کے سامنے کینگروز باؤلرز بے بس نظر آئے، ویلیئرز اور پلیسز نے ڈٹ کر بیٹنگ کی اور تیسری وکٹ کی شراکت میں 206 قیمتی رنز جوڑ کر ٹیم کا سکور 257 تک پہنچا دیا، اسی دوران دونوں بلے بازوں نے اپنی اپنی سنچریاں بھی مکمل کیں۔ یہ پارٹنر شپ کینگروز کیلئے خطرہ بنتی جا رہی تھی کہ یہاں پر سٹارک نے پلیسز کی اننگز کا خاتمہ کر دیا، پلیسز کیریئر کی پہلی سنچری بنانے کے بعد 106 رنز بنا کر آؤٹ ہوئے۔ اس کے بعد ویلیئرز اور جے پی ڈومینی نے ذمہ دارانہ بیٹنگ کی اور چوتھی وکٹ کی شراکت میں 71 رنز جوڑ کر ٹیم کو فتح دلائی۔ ویلیئرز 136 اور ڈومینی 33 رنز بنا کر ناقابل شکست رہے۔ مچل سٹارک نے دو اور کین رچرڈسن نے ایک وکٹ حاصل کی۔</body>
</COUNTER_document>
