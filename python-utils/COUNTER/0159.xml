<?xml version="1.0" encoding="UTF-8" standalone="no"?>
<COUNTER_document classification="ND" domain="foreign" filename="0159.xml" newsdate="25.11.14" newspaper="APP" noofwordswithSWR="177" totalnoofsentences="13" totalnoofwords="255">
<headline>وزیراعظم محمد نواز شریف اٹھارویں سارک سربراہ اجلاس میں شرکت کیلئے کھٹمنڈو پہنچ گئے،نیپال کے نائب وزیراعظم بام دیو گوتم نے وزیراعظم کا پرتپاک خیر مقدم کیا، ہوائی اڈے پر باضابطہ استقبالیہ تقریب کا انعقاد، وزیراعظم کو سلامی پیش کی گئی</headline>
<body>کھٹمنڈو ۔ 25 نومبر (اے پی پی) وزیراعظم محمد نواز شریف اٹھارویں سارک سربراہ اجلاس میں شرکت کیلئے منگل کی سہ پہر یہاں پہنچ گئے جو 26 اور 27 نومبر کو منعقد ہو رہا ہے۔ ترائی بھون انٹرنیشنل ایئرپورٹ پر نیپال کے نائب وزیراعظم بام دیو گوتم نے وزیراعظم کا پرتپاک خیر مقدم کیا۔ ہوائی اڈے پر باضابطہ استقبالیہ تقریب منعقد ہوئی۔ وزیراعظم کو سلامی پیش کی گئی۔ اس موقع پر پاکستان اور نیپال کے قومی ترانے بجائے گئے۔ وزیراعظم کی اہلیہ بیگم کلثوم نواز، وزیراعظم کے معاونین خصوصی طارق فاطمی اور عرفان صدیقی بھی ان کے ہمراہ ہیں۔ وزیراعظم نواز شریف ’’امن و خوشحالی کیلئے گہری ہم آہنگی‘‘ کے موضوع پر منعقد ہونے والے سربراہ اجلاس سے کلیدی خطاب کریں گے۔ قبل ازیں اسلام آباد کیلئے کھٹمنڈو روانگی پر اپنے ایک بیان میں وزیراعظم نے کہا کہ پاکستان خطہ میں امن و استحکام کا خواہاں ہے۔ انہوں نے کہا کہ سارک ممالک ایک دوسرے کے ساتھ اقتصادی و تجارتی اشتراک کار کے ذریعے خوشحال ہو سکتے ہیں۔ انہوں نے یورپی یونین کی طرز پر سارک کو اقتصادی بلاک بنانے پر زور دیا۔ سربراہ اجلاس کے موقع پر وزیراعظم محمد نواز شریف دوطرفہ اور علاقائی دلچسپی کے امور پر تبادلہ خیال کے لئے سارک ممالک کے دیگر رہنماؤں کے ساتھ ملاقاتیں بھی کریں گے۔</body>
</COUNTER_document>
