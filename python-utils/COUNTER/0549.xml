<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0549.xml" newsdate="16.10.14" newspaper="APP" noofwordswithSWR="397" totalnoofsentences="20" totalnoofwords="628">
<headline>فاٹا کے عوام نے شدت پسندی کے خلاف جنگ کے دوران ملک کیلئے گرانقدر قربانیاں دی ہیں‘ علاقے میں وسیع تر اقتصادی مواقع پیدا ہونے سے لوگوں کا معیار زندگی بلند اور احساس محرومی دور ہو گا صدر مملکت ممنون حسین کا فاٹا میں مختلف ترقیاتی سرگرمیوں پر پیش رفت کے متعلق جائزہ اجلاس سے خطاب</headline>
<body>اسلام آباد ۔ 16 اکتوبر (اے پی پی) صدر مملکت ممنون حسین نے نقل مکانی کرنے والے قبائلی عوام کی اپنے علاقوں میں عزت و وقار کے ساتھ جلد بحالی اور تباہ شدہ انفراسٹرکچر کی تعمیر نو کے عزم کا اعادہ کیا ہے۔ انہوں نے یہ بات جمعرات کو ایوان صدر میں بریفنگ کی صدارت کرتے ہوئے کہی جس میں فاٹا میں مختلف ترقیاتی سرگرمیوں پر پیش رفت اور ان کی جانب سے دی گئی ہدایات پر عملدرآمد کی صورتحال کا جائزہ لیا گیا۔ اجلاس میں صدر مملکت کی ہدایات پر اب تک ہونے والی پیش رفت کا تفصیل سے جائزہ لیا گیا جو جنوری 2014ء میں پشاور میں قبائلی جرگہ کے ساتھ ان کی ملاقات کے دوران جاری کی گئی تھی۔ صدر مملکت کو امن و امان کی مجموعی صورتحال اور نقل مکانی کرنے والے افراد کی صورتحال کے بارے میں آگاہ کیا گیا۔ انہوں نے ان کے تمام مسائل کے جلد حل پر زور دیا جو بے گھر افراد کی باوقار انداز میں واپسی کے حوالے سے زیر التواء تھے۔ انہوں نے کہا کہ فاٹا کے عوام نے بالخصوص شدت پسندی کے خلاف جنگ کے دوران ملک کے لئے گرانقدر قربانیاں دی ہیں۔ انہوں نے اس عزم کا اظہار کیا کہ ان کی بحالی کے لئے ہر ممکنہ کاوش کی جائے گی۔ انہوں نے قبائلی عوام کی سماجی و اقتصادی بہتری کے لئے فاٹا میں وسیع تر روزگار مواقع پیدا کرنے پر توجہ مرکوز کرنے پر زور دیا۔ تباہ شدہ بنیادی ڈھانچے کی تعمیر اور ترقیاتی سکیموں پر پیش رفت کے بارے میں اجلاس کو بتایا گیا کہ وزیراعظم نے تعلیم، صحت اور پبلک ہیلتھ انجینئرنگ کے تین شعبوں میں انفراسٹرکچر کی بحالی کے لئے 4351 ملین روپے کے خصوصی ترقیاتی پیکج کی منظوری دی ہے۔ علاوہ ازیں 18.5 ارب روپے کی رقم سالانہ ترقیاتی پروگرام کے تحت مختص کی گئی ہے۔ صدر مملکت نے فاٹا میں جاری ترقیاتی منصوبوں پر کام کی رفتار تیز کرنے کی ہدایت کی تاکہ انہیں بروقت مکمل کیا جا سکے۔ انہوں نے کہا کہ قبائلی علاقوں کے عوام کو مرکزی دھارے میں لانے اور آگے بڑھنے کا ہر موقع فراہم کرنے کے لئے ہر ممکنہ کوشش بروئے کار لانے پر زور دیا۔ صدر نے کہا کہ علاقے میں وسیع تر اقتصادی مواقع پیدا ہونے سے نہ صرف لوگوں کا معیار زندگی بلند ہو گا بلکہ قبائلی لوگوں میں احساس محرومی بھی دور ہو گا۔ شدت پسندوں کے خلاف جاری آپریشن پر گفتگو کرتے ہوئے صدر نے اس اعتماد کا اظہار کیا کہ آپریشن ضرب عضب کی کامیابی کے نتیجہ میں خلل زدہ علاقہ اور پورے ملک میں امن و استحکام پیدا ہو گا۔ اجلاس کو بتایا گیا کہ 2195.77 ملین روپے کی رقم علاقے کے متاثرین کو معاوضے کے طور پر ادائیگی کی گئی ہے۔ وفاقی یونیورسٹیوں میں فاٹا کے طالب علموں کو وظائف عطا کرنے کے بارے میں صدر کو بتایا گیا کہ ایچ ای سی نے فاٹا کے طالب علموں کو تقریباً 800 وظائف دیئے ہیں، وزارت سیفران اور ایچ ای سی کی جانب سے وفاقی یونیورسٹیوں میں وظائف کی تعداد مزید بڑھائی جائے گی۔ اجلاس میں پولیو کے مسائل اور قبائلی علاقوں میں ہر بچے تک پہنچنے کے لئے اٹھائے جانے والے مختلف اقدامات پر بھی غور کیا گیا۔ اجلاس میں دیگر کے علاوہ سیکرٹری امن و امان فاٹا شکیل قادر خان، سیکرٹری خزانہ ڈاکٹر وقار مسعود، وزارت سیفران اور اوورسیز پاکستانیز فاؤنڈیشن کے سینئر حکام، صدر کے سیکرٹری احمد فاروق اور ایوان صدر کے دیگر سینئر عہدیداران بھی موجود تھے۔</body>
</COUNTER_document>
