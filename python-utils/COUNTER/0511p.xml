<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0511p.xml" newsdate="04.10.14" newspaper="nawa-e-waqt" noofwordswithSWR="442" totalnoofsentences="27" totalnoofwords="751">
<headline>جرگہ بہترین مثال ہے145 تنازعات کا حل146 متبادل نظام سے عدالتوں پر بوجھ کم ہو گا: نوازشریف</headline>
<body>اسلام آباد (نیوز ایجنسیاں) وزیراعظم محمد نوازشریف سے گزشتہ روز ممتاز علماء کرام و مشائخ کے وفد نے ملاقات کی۔ وزیراعظم نے عوام میں اسلام کا پیغام پھیلانے اور اسلامی تعلیمات کو اُجاگر کرنے میں علماء کرام کے کردار کو سراہا۔ وزیراعظم نے کہا کہ حکومت کو دہشت گردی، توانائی کی قلت جیسے بہت سے مسائل ورثے میں ملے ہیں۔ انہوں نے علماء کرام پر زور دیا کہ وہ پاکستان کو ایک ترقی پسند ملک بنانے اور ملک سے دہشت گردی اور انتہا پسندی کے خاتمہ، معاشرہ میں برداشت اور بین المذاہب ہم آہنگی کو فروغ دینے میں اپنا کردار ادا کریں۔ انہوں نے اس امر پر افسوس کا اظہار کیا کہ بعض عناصر ملک میں انتشار پھیلانے کیلئے اسلام اور پاکستان کا نام استعمال کر رہے ہیں۔ وزیراعظم نے کہا کہ حکومت عوام کو سماجی و اقتصادی انصاف کی فراہمی کا عزم کئے ہوئے ہے اور اس حوالے سے اصلاحات کے لئے سفارشات پیش کرنے کے لئے کابینہ کی سب کمیٹی تشکیل دی گئی ہے۔ علماء کرام نے وزیراعظم کو اپنی مکمل حمایت کا یقین دلایا۔ علاوہ ازیں وزیراعظم محمد نواز شریف نے تنازعات کے فوری حل کیلئے متبادل نظام کیلئے فوری طور پر قانون سازی کی ہدایت کی ہے جبکہ اس قانون سازی سے متعلق اتفاق رائے پیدا کرنے کے لئے پارلیمانی کمیٹی کی تشکیل کے لئے قومی اسمبلی کے سپیکر سے درخواست کرنے پر بھی اصولی اتفاق کیا ہے۔ وزیراعظم جمعہ کو تنازعات کے متبادل حل (اے ڈی آر) کے موثر اور بامقصد نظام کی عدم موجودگی کی بناء پر عوام الناس کو درپیش مشکلات اور سزا کی کم شرح کے باعث مسائل کے بارے میں اجلاس کی صدارت کر رہے تھے۔ وزیراعظم نے تنازعات کے متبادل حل کے قانون کا مسودہ فوری طور پر تیار کرنے کی ہدایت کی اور کہا کہ اس پر سول سوسائٹی، قانونی برادری اور سیاسی جماعتوں کی جانب سے صوبائی اور قومی کانفرنسوں کے ذریعے بحث کرائی جائے گی۔ وزیراعظم نے کہا کہ اے ڈی آر موجودہ عدالتی نظام کی معاونت کرتا ہے اور عدلیہ کو دیگر سنجیدہ جرائم پر توجہ دینے میں مددگار ہوتا ہے۔ متبادل نظام سے عدالتی اخراجات کم ہونگے جبکہ عدالتوں پر مقدمات کا بوجھ کم ہو گا۔ انہوں نے کہاکہ خیبر پی کے میں جرگہ متبادل نظام کی اچھی مثال ہے۔ انہوں نے تنازعات کے تصفیے کی رفتار تیز کرنے کی ضرورت پر زور دیا۔ وزیراعظم نے کہا کہ پورے نظام کی تیز تر ٹریکنگ کو یقینی بنانے کے لئے تفتیش اور استغاثہ کے عمل میں ٹیکنالوجی کے استعمال کو بڑھانے کی ضرورت ہے۔ علاوہ ازیں وزیراعظم محمد نوازشریف نے مری کے پُرفضا سیاحتی مقام کی ترقی اور اس کی خوبصورتی بڑھانے کے عزم کا اظہار کرتے ہوئے کہا ہے کہ مری میں تمام جاری ترقیاتی منصوبوں کو وقت سے پہلے مکمل کیا جائے گا۔ جمعہ کو مری بس ٹرمینل اور جنرل پوسٹ آفس بلڈنگ کے دورے کے بعد مقامی افراد کے اجتماع سے خطاب کرتے ہوئے وزیراعظم نے یقین دہانی کرائی کہ مری میں پانی کی قلت کے دیرینہ مسئلے کو ترجیحی بنیادوں پر حل کیا جائے گا۔ انہوں نے کہا کہ حکومت مری کے خوبصورت تفریحی مقام کی ترقی کے لئے اربوں روپے کے 16 منصوبوں پر کام کر رہی ہے۔ مری کی عظمت رفتہ کی بحالی کے لئے جامع منصوبہ شروع کیا گیا ہے اور اس کی جلد تکمیل کو یقینی بنانے کے لئے احکامات جاری کر دیئے گئے ہین۔ انہوں نے کہا کہ مری کے محلقہ علاقوں اور آزاد جموں و کشمیر کی ضروریات کو مدنظر رکھتے ہوئے بین الاقوامی معیار کی یونیورسٹی اور ہسپتال تعمیر کیا جائے گا۔ انہوں نے کہا کہ وہ خود ترقیاتی کاموں کی نگرانی کریں گے۔ انہوں نے کہا کہ مری میں ایک ہسپتال اور یونیورسٹی قائم کی جائے گی۔ نوازشریف نے کہا کہ ملکہ کوہسار پر پانی کی قلت کا مسئلہ بھی حل کیا جائے گا۔ وزیراعظم نے کہا کہ ملک کو ترقی کی راہ پر گامزن کرکے ہی دم لیں گے۔ ترقی کی راہ میں کسی کو رکاوٹ نہیں بننے دیں گے، ملک سے توانائی کے بحران کے خاتمے کے لئے ترجیحی بنیادوں پر کام کیا جا رہا ہے، ملک سے اندھیرے مٹائیں گے، چند عناصر کو ملکی ترقی ہضم نہیں ہو رہی، ملک میں ترقیاتی کاموں کا جال بچھائیں گے ان ترقیاتی کاموں کی نگرانی خود کروں گا۔اے این این کے مطابق وزیراعظم کی مری آمد پر مال روڈ پر دکانیں بند کرا دی گئیں جس کے باعث مقامی افراد اور سیاحوں کو مشکلات کا سامنا کرنا پڑا۔</body>
</COUNTER_document>
