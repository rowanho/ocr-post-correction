<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0518.xml" newsdate="09.09.14" newspaper="APP" noofwordswithSWR="189" totalnoofsentences="14" totalnoofwords="309">
<headline>وفاقی دارالحکومت میں دھرنوں کے باعث رکاوٹوں کے باوجود ترقی کا سفرجاری رہے گا، دھرنے عوام کی کوئی خدمت نہیں، مظاہرین سیلاب زدہ لوگوں کی مدد کیلئے آگے آئیں  وزیراعظم محمد نواز شریف کا حافظ آباد کے ضلع کے علاقہ جلال پور بھٹیاں میں متاثرین سیلاب سے خطاب</headline>
<body>اسلام آباد ۔ 9 ستمبر (اے پی پی) وزیراعظم محمد نواز شریف نے وفاقی دارالحکومت میں دھرنوں کے باعث رکاوٹوں کے باوجود ترقی اوراقتصادی ترقی کا سفر جاری رکھنے کے عزم کا اظہار کیا ہے۔ منگل کوحافظ آباد کے ضلع کے علاقہ جلال پور بھٹیاں میں متاثرین سیلاب سے خطاب کرتے ہوئے انہوں نے کہا کہ دھرنوں سے پاکستان میں تجارتی سرگرمیاں متاثر ہو رہی ہیں اور ترقی کا راستہ روکنے کی کوشش کی جا رہی ہے تاہم ہم انشاء اﷲ ترقی کا سفر جاری رکھیں گے اور عوام کی خدمت کریں گے۔ انہوں نے کہا کہ ان لوگوں کو دھرنے کرنے دیں، ہم عوام کی خدمت کرتے رہیں گے۔ وزیراعظم نے کہا کہ دھرنے عوام کی کوئی خدمت نہیں۔ انہوں نے احتجاجی مظاہرین سے کہا کہ وہ آگے آئیں اور سیلاب زدہ لوگوں کی مدد کریں۔ نواز شریف نے یقین دلایا کہ سیلاب زدہ لوگوں کی مدد کے لئے حکومت تمام وسائل استعمال کرے گی۔ انہیں نقصانات کا معاوضہ دیا جائے گا اور مکانات کی تعمیر میں مدد دی جائے گی۔ انہوں نے کہا کہ علاقہ میں پانی کم ہونے پر حکومت نقصانات کے جائزہ کا سروے کرے گی۔ انہوں نے کہا کہ سرکاری پیسہ عوام کا ہے اور حکومت سیلاب زدہ لوگوں کی مدد کے لئے کوئی کسر نہیں چھوڑے گی۔ انہوں نے کہا کہ حکومت اور پوری قوم مشکل کی اس گھڑی میں سیلاب زدہ لوگوں کے ساتھ کھڑی ہے۔ وزیراعظم نے سیلاب زدہ علاقوں میں امدادی کاموں پر مسلح افواج کی تعریف کی۔ انہوں نے کہا کہ ریسکیو 1122 نے بھی بڑا اچھا کام کیا ہے۔</body>
</COUNTER_document>
