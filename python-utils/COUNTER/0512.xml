<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0512.xml" newsdate="03.10.14" newspaper="APP" noofwordswithSWR="227" totalnoofsentences="14" totalnoofwords="338">
<headline>امریکی منڈیوں میں پاکستانی مصنوعات کیلئے بہتر رسائی کی ضرورت ہے145 مسئلہ کشمیر کے کسی بھی حل کیلئے اقوام متحدہ کی قراردادیں بنیادی حیثیت کی حامل ہیں وزیراعظم محمد نواز شریف کی امریکی سینیٹ کی آرمڈ سروسز کمیٹی کے ارکان سینیٹر ٹم کین اور اینگس کنگ سے گفتگو</headline>
<body>اسلام آباد ۔ 13 اکتوبر (اے پی پی) وزیراعظم محمد نواز شریف نے امریکی منڈیوں میں پاکستانی مصنوعات کے لئے بہتر رسائی کی ضرورت پر زور دیتے ہوئے کہا ہے کہ پاک امریکہ باہمی تجارت میں اضافہ کرنا پاکستان کی ترجیح ہے، مسئلہ کشمیر کے کسی بھی حل کیلئے اقوام متحدہ کی قراردادیں بنیادی حیثیت کی حامل ہیں، اقوام متحدہ اس بارے میں اپنی قراردادوں کی پاسداری کو یقینی بنائے۔ انہوں نے یہ بات امریکی سینیٹ کی آرمڈ سروسز کمیٹی کے ارکان سینیٹر ٹم کین اور اینگس کنگ سے پیر کو وزیراعظم ہاؤس میں ملاقات کے دوران کہی۔ وزیراعظم نے بھاشا ڈیم اور داسو ڈیم پر امریکی معاونت کو سراہا۔ انہوں نے امریکی سینیٹرز کو بتایا کہ پاکستان کے معاشی اشاریوں میں بہتری آئی ہے۔ انہوں نے پاکستانی مصنوعات کی امریکی منڈیوں میں بہتر رسائی کی ضرورت پر زور دیا۔ وزیراعظم نے کہا کہ باہمی تجارت میں اضافہ کرنا دوطرفہ تعلقات میں پاکستان کا ترجیحی شعبہ ہے۔ پاک بھارت تعلقات پر گفتگو کرتے ہوئے انہوں نے کہا کہ دونوں ممالک بات چیت کے ذریعے آگے بڑھ سکتے ہیں۔ انہوں نے بھارت کے ساتھ خارجہ سیکرٹری سطح کے مذاکرات کی معطلی پر مایوسی کا اظہار کیا۔ وزیراعظم نے کہا کہ مسئلہ کشمیر کے کسی بھی حل کیلئے اقوام متحدہ کی قراردادیں ہی بنیاد ہونی چاہئیں اور کشمیری عوام کو اس کا حصہ بنایا جائے۔ انہوں نے اقوام متحدہ پر زور دیا کہ وہ اس معاملے پر اپنی قراردادوں کی پاسداری کرے۔ وزیراعظم نے کہا کہ مسئلہ کشمیر کا وہی حل قابل ہو گا جسے پاکستان، بھارت اور کشمیریوں سمیت تمام فریقین کی تائید حاصل ہو۔ وزیراعظم کے مشیر برائے قومی سلامتی و خارجہ سرتاج عزیز، خارجہ سیکرٹری اعزاز احمد چوہدری اور وزیراعظم کے سیکرٹری جاوید اسلم بھی ملاقات میں موجود تھے۔</body>
</COUNTER_document>
