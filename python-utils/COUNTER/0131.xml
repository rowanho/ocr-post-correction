<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0131.xml" newsdate="12.08.14" newspaper="APP" noofwordswithSWR="212" totalnoofsentences="15" totalnoofwords="307">
<headline>جنوبی افریقا نے زمبابوے کو واحد ٹیسٹ میچ میں 9 وکٹوں سے ہرا دیا</headline>
<body>ہرارے ۔ 12 اگست (اے پی پی) جنوبی افریقہ نے زمبابوے کو واحد ٹیسٹ میچ میں 9 وکٹوں سے شکست دے دی۔ ٹیسٹ کے چوتھے روز زمبابوے کی پوری ٹیم اپنی دوسری اننگز میں 181 رنز پر ڈھیر ہوگئی، وسی سبانڈا 45 اور رچمونڈ موتمبمی 43 رنز کے ساتھ نمایاں رہے۔ ڈین پیڈٹ نے 4 وکٹیں حاصل کیں۔ جنوبی افریقا نے 41 رنز کا ہدف ایک وکٹ کے نقصان پر حاصل کر لیا۔ ڈیبیو میں 8 وکٹیں حاصل کرنے پر ڈین پیڈٹ کو مین آف دی میچ کا ایوارڈ دیا گیا۔ تفصیلات کے مطابق منگل کو ہرارے سپورٹس کلب میں ٹیسٹ کے چوتھے روز زمبابوے نے اپنی دوسری نامکمل اننگز 28 رنز ایک کھلاڑی آؤٹ پر دوبارہ شروع کی تو پوری ٹیم 181 رنز پر ڈھیر ہوگئی۔ وسی سبانڈا اور موتمبمی کے علاوہ زمبابوے کا کوئی بھی بلے باز جنوبی افریقن باؤلرز کو جم کر نہ کھیل سکا، سبانڈا 45 اور موتمبمی 43 رنز کے ساتھ ٹاپ سکورر رہے۔ ڈونلڈ تریپانو 5 ، مارک ورمیولن 21 ، کپتان برینڈن ٹیلر 5 ، ریگس چکابوا 15 ، شان ولیمز 3 ، جان نیومبو 13 اور پینگارا 2 رنز بناکر آؤٹ ہوئے۔ جنوبی افریقا کی جانب سے ڈین پیڈٹ نے دوسری اننگز میں بھی شاندار باؤلنگ کا مظاہرہ کیا اور 62 رنز کے عوض 4 وکٹیں حاصل کیں۔ مورنے مورکل اور ڈیل سٹین نے تین ، تین کھلاڑیوں کو آؤٹ کیا۔ پہلی اننگز میں 141 رنز کی برتری حاصل کرنے کی وجہ سے جنوبی افریقا کو جیت کیلئے 41 رنز کا ہدف ملا جو اس نے ایک وکٹ کے نقصان پر حاصل کر لیا۔ ڈین ایلگر نے 21 اور الویرو پیٹرسن نے 17 رنز بنائے۔ پیڈٹ کو میچ میں مجموعی طور پر 8 وکٹیں حاصل کرنے پر مین آف دی میچ کا ایوارڈ دیا گیا۔</body>
</COUNTER_document>
