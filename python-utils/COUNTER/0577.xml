<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0577.xml" newsdate="12.09.14" newspaper="APP" noofwordswithSWR="460" totalnoofsentences="27" totalnoofwords="827">
<headline>مشکل وقت میں حکومت متاثرین کے ساتھ ہے، ان کے نقصانات کو پورا کیا جائے گا، وفاقی اور پنجاب کی صوبائی حکومت مل کر متاثرین کے اجڑے گھروں کو آباد کریں گی، جب تک تمام متاثرین کی دوبارہ آباد کاری نہیں ہو جاتی چین سے نہیں بیٹھیں گے وزیراعظم محمد نواز شریف کا ضلع چنیوٹ اور سرگودھا میں سیلاب متاثرین سے خطاب</headline>
<body>بھوانہ (چنیوٹ)/ سرگودھا ۔ 12 ستمبر (اے پی پی) وزیراعظم محمد نواز شریف نے سیلاب متاثرین کی امداد اور بحالی کو حکومت کی اولین ترجیح قرار دیتے ہوئے کہا ہے کہ مشکل وقت میں حکومت متاثرین کے ساتھ ہے، ان کے نقصانات کو پورا کیا جائے گا، وفاقی اور پنجاب کی صوبائی حکومت مل کر سیلاب متاثرین کے اجڑے گھروں کو آباد کریں گی، جب تک تمام متاثرین کی دوبارہ آباد کاری نہیں ہو جاتی چین سے نہیں بیٹھیں گے۔ انہوں نے یہ بات جمعہ کو ضلع چنیوٹ اور سرگودھا میں سیلاب متاثرین سے خطاب کرتے ہوئے کہی۔ ضلع چنیوٹ کی تحصیل بھوانہ میں وزیراعظم کو سیلاب سے ہونے والے نقصانات اور امدادی سرگرمیوں کے بارے میں بریفنگ دی گئی۔ اس موقع پر متاثرین سے خطاب کرتے ہوئے وزیراعظم محمد نواز شریف نے کہا کہ مشکل کی اس گھڑی میں صوبائی اور وفاقی حکومت مل کر متاثرین کی مدد کر رہے ہیں۔ انہوں نے کہا کہ سیلاب اچانک آیا جس سے بڑے پیمانے پر نقصان ہوا ہے۔ متاثرین کی جانب سے ’’پاکستان زندہ باد‘‘ کے نعروں کی گونج میں وزیراعظم نے سیلاب متاثرین کی ہمت، جذبے اور صبر کے مظاہرے کو سراہتے ہوئے کہا کہ مصیبت کی اس گھڑی میں متاثرین کا بلند جذبہ قابل تحسین ہے۔ وزیراعظم نے کہا کہ مشکل وقت میں حکومت متاثرین کے ساتھ ہے اور متاثرین کی مشکلات کے ازالے کے لئے ان کے درمیان موجود ہیں، متاثرین دوبارہ اپنے پاؤں پر کھڑے ہوں گے۔ وزیراعظم نے کہا کہ وہ مشکل اور مصیبت کے وقت سیلاب زدگان کا حال پوچھنے اور ان کی مصیبتوں کو کم کرنے کے لئے آئے ہیں۔ انہوں نے سیلاب متاثرین کو یقین دلایا کہ ان کے نقصانات کو پورا کیا جائے گا، حکومت کے پاس محدود وسائل کے باوجود اس کی اولین ترجیح سیلاب سے متاثرہ افراد کو دوبارہ اپنے پاؤں پر کھڑا کرنا ہے، اس کار خیر میں حکومت پیچھے نہیں رہے گی، متاثرین کے قدم سے قدم ملا کر چلے گی۔ وزیراعظم نے کہا کہ وفاقی اور صوبائی حکومت مل کر متاثرین کے اجڑے ہوئے گھروں کو آباد کریں گی۔ وزیراعظم نے کہا کہ پاکستان کی دولت پاکستان کے عوام کی ملکیت اور امانت ہے، عوام کی امانت ان پر ہی خرچ کی جائے گی، مشکل کی اس گھڑی میں حکومت متاثرین کے ساتھ ساتھ ہو گی۔ وزیراعظم نے اس عزم کا اظہار کیا کہ جب تک تمام متاثرین کی آباد کاری نہیں ہو جاتی وہ چین سے نہیں بیٹھیں گے، جن غریبوں کا نقصان ہوا ہے اسے پورا کرنے کے لئے ایڑی چوٹی کا زور لگائیں گے۔ وزیراعظم نے کہا کہ حکومت متاثرین کے مسائل حل کرنے میں کوئی کوتاہی نہیں کرے گی، متاثرین کو فصل، مال مویشیوں کا معاوضہ ادا کیا جائے گا۔ انہوں نے کہا کہ وہ آئندہ چند دنوں میں امدادی کارروائیوں کا جائزہ لینے کے لئے دوبارہ دورہ کریں گے۔ انہوں نے چنیوٹ کو آفت زدہ علاقہ قرار دینے کی بھی ہدایات جاری کیں۔قبل ازیں سرگودھا میں سیلاب متاثرین سے خطاب کرتے ہوئے وزیراعظم نواز شریف نے کہا کہ سرگودھا کا یہ حلقہ مجھے بہت عزیز ہے۔ اس حلقے سے عوام نے مجھے بھی کامیاب کرایا تھا۔ وزیراعظم نے سیلاب کا ذکر کرتے ہوئے کہا کہ دریا چناب میں بہنے والا آبی ریلا اچانک آیا ہے، ہم سمجھتے ہیں کہ اس سے جو نقصان ہوا ہے اسے پورا کرنے کے لئے ہم متاثرین کے ساتھ ہیں۔ وزیراعظم نے کہا کہ وزیر اعلیٰ پنجاب شہباز شریف اللہ یہاں کا دورہ کر چکے ہیں اور میں بھی آپ کے درمیان موجود ہوں۔ انہوں نے کہا کہ وزیر اعلیٰ پنجاب شہباز شریف مسلسل سیلاب متاثرین کے ساتھ ہیں، وہ خود متاثرین کو ملنے اور ان کی مشکلات دور کرنے کے لئے متاثرہ علاقوں کا دورہ کر رہے ہیں۔ وزیراعظم نواز شریف نے کہا کہ اس علاقے میں سیلاب سے متاثرہ گھروں کو دوبارہ تعمیر کرنے کیلئے مدد کریں گے، جن کی فصلیں تباہ ہوئی ہیں انشاء اللہ ان کو بھی معاوضہ دیا جائے گا۔ انہوں نے کہا کہ سیلاب سے سڑکیں، فصلیں اور مکانات کو پہنچا ہے، ایک نوجوان جاں بحق ہوا۔ وزیراعظم نے کہا کہ انہیں متاثرین کی مشکلات اور دکھوں کا پورا احساس ہے، ان کی بحالی کا فوری طور پر کام شروع ہو جائے گا، اللہ سے دعا کریں کہ اس قوم کو مشکلات سے نجات عطا فرمائے، ہمارے حالات پر رحم فرمائے، ملک کی ترقی کی توفیق دے۔ وزیراعظم نے کہا کہ وزیر اعلیٰ پنجاب شہباز شریف اور وہ خود بھی علاقے کا دوبارہ دورہ کریں گے اور متاثرین کومعاوضہ ادا کریں گے۔ اس موقع پر وزیراعظم محمد نواز شریف کو سرگودھا میں سیلاب سے ہونے والے نقصانات اور امدادی سرگرمیوں کے بارے میں آگاہ کیا گیا۔</body>
</COUNTER_document>
