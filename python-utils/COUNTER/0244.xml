<?xml version="1.0" encoding="UTF-8" standalone="no"?>
<COUNTER_document classification="ND" domain="foreign" filename="0244.xml" newsdate="01.07.14" newspaper="APP" noofwordswithSWR="167" totalnoofsentences="9" totalnoofwords="265">
<headline>تکِریت پر قبضے کے لیے عراقی فوج کی کارروائیاں جاری، امریکا کا عراق میں سفارتخانے اور دیگر تنصیبات کی حفاظت کے لیے مزید 300 فوجی تعینات کرنے کا اعلان</headline>
<body>بغداد۔ یکم جولائی (اے پی پی) عراقی فوج تکریت شہر میں عسکریت پسند تنظیم اسلامک اسٹیٹ اِن عراق اینڈ شام کے عسکریت پسندوں کا قبضہ ختم کرنا کے لیے اپنی کارروائیاں جاری رکھی ہوئی ہے جبکہ امریکا نے عراق میں اپنے سفارتخانے اور دیگر تنصیبات کی حفاظت کے لیے مزید 300 فوجی تعینات کرنے کا اعلان کیاہے۔رپورٹ کے مطابق اس سے قبل جنگجو تنظیم نے اپنے رہنما ابوبکر بغدادی کو’’خلیفہ‘‘ قرار دیتے ہوئے اپنے زیر کنٹرول علاقوں میں نظام خلافت قائم کرنے کا اعلان بھی کیا تھا۔ عراقی حکام کے مطابق متعدد علاقوں میں اس شدت پسند تنظیم کے خلاف حکومتی فورسز کارروائیوں میں مصروف ہیں۔ واضح رہے کہ چند روز قبل اس تنظیم نے یکے بعد دیگرے متعدد عراقی شہروں پر قبضہ کر لیا تھا۔دریں اثناء امریکا نے عراق میں اپنے سفارتخانے اور دیگر تنصیبات کی حفاظت کے لیے مزید 300 فوجی تعینات کرنے کا اعلان کیا ہے جس کے ساتھ ہی عراق میں امریکی فوجیوں کی تعداد تقریبا 750 ہو گئی ہے۔ امریکی محکمہء دفاع کے ترجمان جان کِربی کے مطابق 200 افراد بغداد میں قائم امریکی سفارتخانے اور بین الاقوامی ہوائی اڈے کی حفاظت کا کام کریں گے، جب کہ دیگر ایک سو فوجی تیارحالت میں رہیں گے اور لاجسٹک میں مدد فراہم کریں گے۔ دریں اثناء امریکی محکمہ خارجہ نے بغداد میں قائم سفارتخانے سے مزید سفارتی عملے کی شمالی شہر اربیل اور جنوبی شہر بصرہ میں منتقلی کا اعلان کیا ہے۔</body>
</COUNTER_document>
