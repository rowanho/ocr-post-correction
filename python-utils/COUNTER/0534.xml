<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0534.xml" newsdate="20.10.14" newspaper="APP" noofwordswithSWR="386" totalnoofsentences="21" totalnoofwords="632">
<headline>اقتصادی ترقی اور خطہ کے عوام کے اعلیٰ معیار کے ایجنڈے کے حصول کیلئے افغانستان میں امن و استحکام ضروری ہے وزیراعظم کے مشیر برائے قومی سلامتی و امور خارجہ سرتاج عزیز کا سہ فریقی ڈائیلاگ کے اختتامی سیشن سے خطاب</headline>
<body>اسلام آباد ۔ 20 اکتوبر (اے پی پی) وزیراعظم کے مشیر برائے قومی سلامتی و امور خارجہ سرتاج عزیز نے کہا ہے کہ اقتصادی ترقی اور خطہ کے عوام کے اعلیٰ معیار کے ایجنڈے کے حصول کے لئے افغانستان میں امن و استحکام ضروری ہے۔ پیر کو یہاں پاکستان چائنہ انسٹیٹیوٹ کے زیر اہتمام چین افغانستان اور پاکستان کے دو روزہ سہ فریقی ڈائیلاگ کے اختتامی سیشن سے خطاب کرتے ہوئے انہوں نے کہا کہ انتہاء پسندی، دہشت گردی، منشیات اور سرحد پار جرائم سمیت مختلف چیلنجوں کے باعث خطہ میں امن و استحکام کو یقینی بنانے کا ٹاسک انتہائی مشکل ہے۔ جرمن ادارہ کونراڈ ایڈنیور اسٹیفنگ نے ڈائیلاگ کے لئے معاونت فراہم کی جس میں پاکستان، چین اور افغانستان کے دانشوروں، سفارت کاروں اور ماہرین نے شرکت کی۔ سرتاج عزیز نے اپنے کلیدی خطاب میں کہا کہ ہم تسلیم کرتے ہیں کہ ان چیلنجوں پر مشترکہ عزم اور مشترکہ کوششوں کے ذریعے قابو پایا جا سکتا ہے جس کے لئے ہمیں امن، استحکام اور خوشحالی کی شاہراہ پر ہاتھ میں ہاتھ ڈالتے ہوئے اکٹھے چلنا ہے۔ انہوں نے کہا کہ افغانستان میں یہ امید کی گھڑی ہے جہاں انتخابی عمل کامیابی سے مکمل ہوا اور نیشنل یونٹی کی حکومت قائم ہوئی۔ انہوں نے کہا کہ ایک منتخب صدر سے دوسرے منتخب صدر کو اقتدار کی پہلی مرتبہ پرامن منتقلی افغان عوام کے لئے باعث افتخار ہے۔ یہ کامیابی افغان صدر ڈاکٹر اشرف غنی اور چیف ایگزیکٹو عبداﷲ عبداﷲ کی دانش و فراست کے باعث ممکن ہوئی جو قومی مفادات کو ہر چیز پر فوقیت دیتے ہیں۔ اس کے نتیجے میں افغانستان میں امن اور اتحاد کو استحکام ملے گا۔ انہوں نے کہا کہ اس اہم موڑ پر صدر اشرف غنی جیسی مضبوط قیادت افغانستان کے لئے خوش قسمتی کا باعث ہے۔ تبدیلی اور اصلاحات کے لئے ان کا ایجنڈا دوررس اہمیت کا حامل ہے جو افغانستان کے لئے معیشت، سلامتی اور انسانی وسائل کے استحکام کی تکون پر زور دیتے ہیں۔ اپنے دورہ کابل کا ذکر کرتے ہوئے سرتاج عزیز نے کہا کہ صدر اشرف غنی سے ملاقات سے انہیں افغانستان اور پاکستان کے درمیان خصوصی تعلقات کے وژن کا موقع ملا۔ میں نے افغانستان میں امن و استحکام اور دونوں ممالک کے درمیان جامع اور پائیدار شراکت داری کی تعمیر کے لئے وزیراعظم محمد نواز شریف کی خواہش کا اظہار کیا۔ سرتاج عزیز نے کہا کہ افغان صدر نے بھی ان کے ساتھ خطے کو آپس میں ملانے کے وزیراعظم کے وژن سے اتفاق کیا جہاں ٹرانسپورٹ راہداریوں سے تجارت کو فروغ ملے اور بجلی کے گرڈ اسٹیشنوں اور گیس پائپ لائنوں سے توانائی کی ترسیل ہو۔ ڈائیلاگ کے اہتمام پر پاک چائنہ انسٹیٹیوٹ کی کوششوں کی تعریف کرتے ہوئے انہوں نے کہا کہ وہ سینیٹر مشاہد حسین کی دعوت کے مشکور ہیں اور بین الاقوامی کانفرنس کے انعقاد پر پاک چائنہ انسٹیٹیوٹ اور کونراڈ ایڈنیور اسٹیفنگ کی تعریف کرتے ہیں۔ انہوں نے کہا کہ پاک چائنہ انسٹیٹیوٹ ایک فعال تھنک ٹینک اور پبلک پالیسی کے لائحہ عمل کا اہم پلیٹ فارم بن چکا ہے۔ انہوں نے کہا کہ چین ایک عالمی طاقت کی حیثیت سے ابھرا ہے جو موجودہ دور کی انتہائی بڑی تبدیلیوں میں سے ایک ہے۔ چین کی پرامن ترقی کی پالیسی اور اس کا بڑھتا ہوا عالمی اثر و رسوخ افغانستان کے ساتھ قریبی رابطے کے لئے اہمیت کا حامل ہے۔ انہوں نے کہا کہ چین واحد بڑی طاقت ہے جس کی افغانستان کے ساتھ سرحد ہے اور اس طرح وہ افغانستان میں امن و استحکام کے لئے اپنا براہ راست اثر رکھتا ہے۔ چین کے افغان عوام کے ساتھ تاریخی دوستانہ تعلقات بھی ہیں۔</body>
</COUNTER_document>
