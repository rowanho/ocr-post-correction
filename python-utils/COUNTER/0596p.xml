<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0596p.xml" newsdate="24.09.14" newspaper="nawa-e-waqt" noofwordswithSWR="429" totalnoofsentences="25" totalnoofwords="641">
<headline>نوازشریف کا لندن میں طبی معائنہ ‘آج نیویارک جائینگے، پرسوں جنرل اسمبلی میں خطاب کرینگے</headline>
<body>لندن/ واشنگٹن/ اقوام متحدہ (نوائے وقت رپورٹ + ایجنسیاں) وزیراعظم نواز شریف لندن پہنچ گئے۔ انہوں نے لندن میں اپنا طبی چیک اپ کرایا۔ وہ آج بدھ کو اقوامِ متحدہ کی جنرل اسمبلی کے 69 ویں سالانہ اجلاس میں شرکت کے لیے نیویارک پہنچیں گے اور جمعہ 26 ستمبر کو جنرل اسمبلی سے خطاب کریں گے۔ اپنے تین روزہ دورے میں وزیراعظم امریکہ کے نائب صدر جوبائیڈن اور وزیر خارجہ جان کیری کے ساتھ ملاقات کریں گے۔ اقوامِ متحدہ میں پاکستانی مشن کچھ پڑوسی ملکوں اور مسلم ریاستوں کے رہنمائوں کے ساتھ وزیراعظم کی ملاقات کا اہتمام کرنے کی کوشش کررہا ہے۔ امریکی صدر بارک اوباما کے ساتھ وزیراعظم کی کوئی ملاقات طے نہیں۔ واشنگٹن اور نیویارک میں سفارتی حلقوں کی توجہ بھارتی وزیراعظم نریندر مودی کے ساتھ ممکنہ ملاقات پر مرکوز ہے۔ واضح رہے نریندر مودی بھارت کے نئے منتخب رہنما کی حیثیت سے اقوامِ متحدہ کا پہلی مرتبہ دورہ کررہے ہیں لیکن ہندوستانی حکام کا کہنا ہے ان کی نواز شریف کے ساتھ ملاقات نہیں ہوسکے گی۔ دراصل نریندر مودی 27 ستمبر کو نیویارک پہنچیں گے اور اسی روز جنرل اسمبلی سے خطاب کریںگے، جبکہ اسی دن نواز شریف اسلام آباد کے لیے روانہ ہوجائیں گے، چنانچہ اس ملاقات کا امکان مزید کم ہوگیا ہے۔ واشنگٹن میں موجود بھارتی صحافیوں نے ہندوستانی میڈیا کو بتایا انہیں یقین نہیں نریندر مودی کی نواز شریف سے ملاقات ہو گی تو اس سے ہندوستان پاکستان تعلقات میں بہتری کی کوئی راہ نکل سکے گی۔ ان کی دلیل یہ ہے موجودہ سیاسی بحران نے نواز شریف کو کمزور کردیا ہے۔ ہندوستانی حکام یہ بھی دیکھنا چاہتے ہیں جنرل اسمبلی کے موجودہ اجلاس کے دوران پاکستانی وفد کشمیر کے تنازعہ کا کس طرح احاطہ کرتا ہے۔ اقوامِ متحدہ میں موجود جنوبی ایشیا کے سینئر سفارتکاروں نے نشاندہی کی اس تنازعے پر زور نریندر مودی کو پریشان کرسکتا ہے، جبکہ یہ مسئلہ نظرانداز کرنا نواز شریف کے لیے خطرناک ہوسکتا ہے۔ نریندر مودی 29 ستمبر کو دو روزہ سرکاری دورے پر واشنگٹن کے لیے روانہ ہونے سے پہلے نیویارک کے میڈیسن سکوائر گارڈن پر ایک بڑے اجتماع سے بھی خطاب کریں گے۔ واشنگٹن کا یہ دورہ بھارتی رہنما کے لیے ایک بڑی فتح کے طور پر دیکھا جارہا ہے۔ یاد رہے نریندر مودی امریکہ کی اس فہرست میں شامل تھے، جنہیں امریکی ویزے کے لیے نااہل قرار دیا گیا تھا، اور ان کو نااہل قرار دینے کی وجہ 2002 کے گجرات فسادات میں ان کا مبینہ کردار تھا لیکن اس سال عام انتخابات میں ان کی فتح نے اس سارے منظرنامے کو تبدیل کردیا ہے۔ آئی این پی کے مطابق بھارتی حکام کا کہنا ہے اقوام متحدہ کی جنرل اسمبلی کے اجلاس کے موقع پر بھارتی وزیر خارجہ سشما سوراج اور پاکستانی مشیر خارجہ سرتاج عزیز کی ملاقات ہوسکتی ہے۔ اقوام متحدہ میں بھارت کے سفیر اشوک مکھرجی کا کہنا ہے نیویارک میں سارک وزراء خارجہ کی میٹنگ ہونی ہے اور مجھے یقین ہے اس دوران بھارتی وزیر خارجہ پاکستانی مشیر خارجہ سے ملاقات کریں گی۔ مکھرجی کا کہنا تھا دونوں رہنمائوں کے درمیان ملاقات کا دوسرا موقع دولت مشترکہ وزراء خارجہ کا اجلاس ہوسکتا ہے۔اسلام آباد سے سپیشل رپورٹ کے مطابق پاکستان میں سری لنکا کے ہائی کمشنر نے کہا ہے وزیراعظم نواز شریف اور سری لنکا کے صدر مہندرا راجہ پاکسے کے درمیان نیویارک کی جنرل اسمبلی کے اجلاس کے موقع پر ملاقات متوقع ہے۔ نوائے وقت سے بات چیت کرتے ہوئے انہوں نے کہا سری لنکا کے صدر کا پاکستان کا موخر ہونے والا دورہ جلد ہی ہو گا۔ مزید برآں ترجمان بھارتی دفتر خارجہ نے کہا ہے نریندر مودی پاکستانی وزیراعظم نواز شریف سے ملاقات نہیں کریں گے۔ نریندر مودی سری لنکا، بنگلہ دیش اور نیپال کے سربراہوں سے ملاقات کریں گے۔ مودی امریکی صدر بارک اوباما سے 29 اور 30 ستمبر کو ملاقات کریں گے۔</body>
</COUNTER_document>
