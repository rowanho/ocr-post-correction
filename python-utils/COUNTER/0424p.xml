<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0424p.xml" newsdate="16.08.14" newspaper="nawa-e-waqt" noofwordswithSWR="257" totalnoofsentences="15" totalnoofwords="394">
<headline>مقبوضہ کشمیر: کشمیری کل یوم سیاہ منائیں گے، مکمل ہڑتال ہو گی، حملے میں بھارتی اہلکار ہلاک،5 زخمی</headline>
<body>سری نگر (اے این این+اے پی پی) مقبوضہ کشمیر میں مجاہدین کا بی ایس ایف کے قافلے پر حملہ، ایک اہلکار ہلاک، 5 زخمی ہوگئے۔ سکیورٹی فورسز نے سرچ آپریشن شروع کردیا، ہلاک ہونے والا اہلکار ہیڈکانسٹیبل تھا،زخمیوں میں سے ایک کی حالت تشویشناک۔ تفصیلات کے مطابق مقبوضہ کشمیر کے علاقے پانپور میں مجاہدین کی جانب سے بی ایس ایف کے قافلے پر گھات لگاکر کئے گئے حملے میں ایک اہلکار ہلاک جبکہ اسسٹنٹ کمانڈنٹ سمیت اہلکار زخمی ہوگئے۔ اس دوران نامعلوم افراد نے پوچھل پلوامہ میں ریلوے ٹریک کی حفاظت پر مامور ایک پولیس اہلکار پر فائرنگ کی جس کے نتیجے میں وہ مارا گیا۔ زخمی اہلکاروں کو ہسپتال منتقل کر دیا گیاہے۔ بھارتی مظالم کیخلاف شوپیاں میں ہڑتال کی گئی۔کرگل میںفوجی گاڑی کھائی میں گرنے سے دو اہلکار ہلاک ہو گئے۔ اے پی پی کے مطابق کشمیری جمعہ کو بھارت کا یوم آزادی یوم سیاہ کے طور پر منائیں گے،جس کا مقصد بھارت کو یہ پیغام دینا ہے کہ اس کے پاس جموں و کشمیر میں اپنا یوم آزادی منانے کا کوئی اخلاقی جواز نہیں ہے کیونکہ اس نے کشمیریوں کے تمام بنیادی حقوق سلب کر رکھے ہیں ۔ کشمیر میڈیا سروس کے مطابق کل جماعتی حریت کانفرنس کے چیئرمین میر واعظ عمر فاروق ،بزرگ کشمیری حریت رہنماء سید علی گیلانی اور شبیر احمد شاہ نے کشمیریوں سے اپیل کی ہے کہ وہ اس دن مکمل ہڑتال کریں۔ میر واعظ، سید علی گیلانی، شبیر شاہ، فاروق احمد ڈار نے اپنے الگ الگ بیانات میں کشمیریوں سے کہا ہے کہ وہ اس دن مکمل ہڑتال کر کے ثابت کر دیں کہ وہ جموںو کشمیر پر بھارتی تسلط کو تسلیم نہیں کرتے ۔ انہوںنے کہا کہ بھارت مقبوضہ کشمیرمیں یوم آزادی کی تقریبات کے انعقاد کا کوئی حق نہیں رکھتا کیوں کہ اس نے جموں و کشمیر پر غیر قانونی طورپرقبضہ کر رکھا ہے۔ حریت رہنمائوں نے کہا کہ کشمیری 15؍اگست کو ہڑتال کرکے بھارت کے حکمرانوں کو وہی وعدہ یاد دلانا چاہتے ہیں اور دنیا کو پیغام پہنچانا چاہتے ہیں کہ کشمیریوں کوبھارت کا فوجی قبضہ کسی طور بھی تسلیم نہیں ہے۔ حریت رہنمائوں نے یوم آزادی کے موقع پر پاکستان کی حکومت اور عوام کو مبارکباد دی ہے ۔انہوںنے کہاکہ ایک مضبوط ، مستحکم اور خوشحال پاکستان مسئلہ کشمیر کے حل کیلئے ناگزیر ہے۔</body>
</COUNTER_document>
