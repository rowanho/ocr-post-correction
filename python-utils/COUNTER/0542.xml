<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0542.xml" newsdate="23.10.14" newspaper="APP" noofwordswithSWR="456" totalnoofsentences="18" totalnoofwords="812">
<headline>بھارت نے رواں سال ورکنگ باؤنڈری کی 224 خلاف ورزیاں کی ہیں، پاکستان کی مسلح افواج نے بھارت کو منہ توڑ جواب دیا ، بھارت نے چالیس سال میں کبھی مذاکرات کو سنجیدہ نہیں لیا، بھارت کچھ بھی کر لے کشمیر کی حیثیت تبدیل ہو گی نہ سلامتی کونسل کی قراردادوں پر اثر پڑے گا، بھارت کی طرف سے انسانی حقوق کی پامالیوں کو بے نقاب کرنے کیلئے بین الاقوامی سطح پر مہم چلائیں گے، اپنی قومی سلامتی پر ہم کوئی آنچ نہیں آنے دیں گے،وزیراعظم کے مشیر خارجہ امور سرتاج عزیز کا ایوان بالا میں پالیسی بیان</headline>
<body>اسلام آباد ۔ 23 اکتوبر (اے پی پی) وزیراعظم کے مشیر خارجہ امور سرتاج عزیز نے کہا ہے کہ بھارت نے رواں سال ورکنگ باؤنڈری کی 224 خلاف ورزیاں کی ہیں، یہ ایک سوچا سمجھا اور گیم پلان کا حصہ ہے، پاکستان کی مسلح افواج نے بھارت کو منہ توڑ جواب دیا ہے، بھارت نے چالیس سال میں کبھی مذاکرات کو سنجیدہ نہیں لیا، بی جے پی کی حکومت بننے کے بعد کشیدگی بڑھ گئی ہے، اس کے عزائم واضح ہو گئے ہیں، بھارت جو بھی کر لے کشمیر کی حیثیت تبدیل ہو گی نہ سلامتی کونسل کی قراردادوں پر اثر پڑے گا، بھارت کی طرف سے انسانی حقوق کی پامالیوں کو بے نقاب کرنے کیلئے بین الاقوامی سطح پر مہم چلائیں گے، امریکہ کی طرف سے سلامتی کونسل کے مستقل ممبر کے لئے بھارت کی حمایت کوئی بات نہیں لیکن وہ کبھی بھی سلامتی کونسل کا مستقبل ممبر نہیں بن سکتا، تمام سیاسی جماعتوں، حکومت اور اداروں کو مل کر دنیا کو پیغام دینا ہو گا کہ اپنی قومی سلامتی پر ہم کوئی آنچ نہیں آنے دیں گے۔ جمعرات کو ایوان بالا میں پالیسی بیان دیتے ہوئے مشیر خارجہ سرتاج عزیز نے کہا کہ ورکنگ باؤنڈری اور ایل او سی پر پچھلے سال 414 تھے اور رواں سال 224 خلاف ورزیاں ہوئی ہیں، رواں سال ان کی شدت زیادہ ہے، پہلے کبھی ایسی بات نہیں ہوئی تھی، ورکنگ باؤنڈری پر تاریں لگی ہوئی ہیں، کوئی ادھر نہیں جا سکتا، بھارت کا موقف یہ سوچھی سمجھی اور گیم پلان کا حصہ ہے اور یہ سمجھنے کی ضرورت ہے کہ بھارت کے مقاصد کیا ہیں۔ انہوں نے کہا کہ شملہ معاہدے میں طے ہوا تھا کہ کشمیر کا مسئلہ دوطرفہ طریقے سے حل کیا جائے گا۔ انہوں نے کہا کہ چالیس سال میں انہوں نے مذاکرات کو کبھی سنجیدہ نہیں لیا، یہ شروع ہوا اور ختم ہو جائے، بی جے پی کی حکومت آنے کے بعد کشیدگی بڑھ گئی، ایل او سی اور ورکنگ باؤنڈری پر کشیدگی سے ان کے عزائم واضح ہو جاتے ہیں۔ انہوں نے کہا کہ بی جے پی نے کہا تھا کہ کشمیر کی خصوصی حیثیت ختم کی جائے گی، وہ مقبوضہ کشمیر کو تین حصوں میں تقسیم کرنا چاہتا ہے، 15 اکتوبر کے صوبائی انتخابات میں بھارت جو کچھ بھی کرے کشمیر کی حثیت میں نہ تو تبدیلی آئے گی اور نہ ہی سلامتی کونسل کی قراردادوں پر اثر پڑے گا۔ انہوں نے کہا کہ مقبوضہ کشمیر میں بھارت کی سات لاکھ فوج ہے، انسانی حقوق پامال کئے جا رہے ہیں، بین الاقوامی سطح پر ایک مہم کے ذریعے بھارت کے عزائم سے پردہ اٹھایا جائے گا۔ انہوں نے کہا کہ وہاں سیلاب کے دوران بھارت کی بے حسی کو بھی اجاگر کیا جائے گا۔ انہوں نے کہا کہ سوشل میڈیا، ارکان پارلیمنٹ اور ریٹائرڈ سفیر کو اس سلسلے میں اپنا کردار ادا چاہیے۔ انہوں نے کہا کہ اقوام متحدہ کا کردار بڑھانے کی ضرورت ہے کیونکہ دوطرفہ طریقے سے معاملے میں پیش رفت نہیں ہو رہی۔ انہوں نے کہا کہ بھارت نے جب خارجہ سیکرٹریوں کی ملاقات منسوخ کی تو ہماری موثر سفارتکاری کی وجہ سے نیویارک میں تمام وزراء خارجہ نے کہا کہ یہ غلط ہوا ہے۔ انہوں نے کہا کہ ہماری افواج نے بھارت کو موثر جواب دیا ہے، سفارتی سطح پر بھی اقدامات کئے جا رہے ہیں۔ انہوں نے کہا کہ اقوام متحدہ کے مبصر گروپ کے کردار کو بھارت تسلیم نہیں کر رہا، اس کا کردار بھی موثر بنانے کی ضرورت ہے۔ انہوں نے کہا کہ تمام سیاسی جماعتوں، حکومت اور اداروں کو دنیا کو بتانا ہو گا کہ ہم اپنی قومی سلامتی پر کوئی آنچ نہیں آنے دی جائے گی۔ انہوں نے کہا کہ بھارت کی حکومت کے خلاف وہاں سے اندر سے بھی ردعمل آ رہا ہے کہ بھارت نے صحیح پالیسی اختیار نہیں کی۔ انہوں نے کہا کہ وزیر سیفران کے قومی اسمبلی میں بیان کسی کو دھمکی دینا نہیں تھا، تمام ایٹمی قوتوں کی حیثیت ذمہ دارانہ ہوتی ہے، امریکہ کی طرف سے بھارت کی سلامتی کونسل کے مستقل ممبر کے لئے حمایت کوئی نئی بات نہیں لیکن وہاں دو تہائی اکثریت کی ضرورت ہوتی ہے جو بھارت حاصل نہیں کر سکے گا۔ مشیر خارجہ نے کہا کہ افغانستان کے ساتھ طے ہوا یہ کہ وہ اپنی سرزمین ہمارے اور ہم اپنی سرزمین اس کے خلاف استعمال نہیں ہونے دیں گے۔</body>
</COUNTER_document>
