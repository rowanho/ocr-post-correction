<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0526.xml" newsdate="19.10.14" newspaper="APP" noofwordswithSWR="367" totalnoofsentences="17" totalnoofwords="590">
<headline>بان کی مون اور سرتاج عزیز کے درمیان ٹیلی فون پر بات چیت لائن آف کنٹرول اور ورکنگ باؤنڈری پر صورتحال پر تبادلہ خیال</headline>
<body>اسلام آباد ۔ 19اکتوبر (اے پی پی) اقوام متحدہ کے سیکرٹری جنرل بان کی مون نے کشمیر میں لائن آف کنٹرول پر بڑھتی ہوئی جارحیت پر ایک مرتبہ پھر تشویش کا اظہار کیا اور قیمتی جانوں کے نقصان پر گہرے دکھ کا اظہار کیا۔ وزیراعظم کے مشیر برائے قومی سلامتی و خارجہ سرتاج عزیز کے ساتھ اتوار کو ٹیلی فون پر بات چیت کرتے ہوئے بان کی مون نے دونوں اطراف سے صورتحال کو بہتر بنانے کیلئے فوری اقدامات اٹھانے اورتمام حل طلب ایشوز کو مذاکرات کے ذریعے حل کرنے کی ضرورت اور اہمیت پر زور دیا۔ دفتر خارجہ کے ترجمان نے ٹیلی فون پر ہونے والی بات چیت کی تفصیلات بتاتے ہوئے کہاکہ دونوں رہنماؤں نے جموں و کشمیر میں لائن آف کنٹرول اور پاکستان اور بھارت کے مابین ورکنگ باؤنڈری پر صورتحال پر تبادلہ خیال کیا۔ قبل ازیں 11 اکتوبر کو وزیراعظم کے مشیر نے اقوام متحدہ کے سیکرٹری جنرل کو لائن آف کنٹرول پر جنگ بندی کی خلاف وزی اور گزشتہ چند ہفتوں سے بھارتی افواج کی طرف سے وکنگ باؤنڈری پر خلاف ورزیوں سے پیدا ہونے والی صورتحال کے حوالے سے خط ارسال کیا تھا۔ وزیراعظم کے مشیر نے سیکرٹری جنرل کو بھارتی افواج کی بلااشتعال اور متواتر فائرنگ اور گولہ باری کے نتیجہ میں معصوم شہریوں کے ہونے والے جانی اور مالی نقصانات کی تفصیلات سے بھی آگاہ کیا۔ سرتاج عزیز نے تحریری طور پر آگاہ کیا کہ بھارت کی کسی بھی جارحیت کا منہ توڑ جواب دینے کیلئے پاکستان مکمل اور بھرپورصلاحیت رکھتا ہے اور پاکستان نے بھارت کی اشتعال انگیزی کا صبر اور ذمہ داری کے ساتھ جواب دیا ہے۔ انہوں نے کہا کہ بھارت کو نصحیت کی جانی چاہئے کہ وہ ذمہ دارانہ رویہ اختیار کرے اور اپنی افواج کو اس طرح کے اقدامات سے باز رہے۔ پڑوسی ممالک کے ساتھ اچھے تعلقات کی پاکستان کی پالیسی کا اعادہ کرتے ہوئے وزیراعظم کے مشیر نے لائن آف کنٹرول اور ورکنگ باؤنڈری پر امن و امان کی جلد بحالی کی ضرورت پر زور دیا۔ انہوں نے کہا کہ خطہ میں پائیدار امن کے مفاد میں جموں و کشمیر کے بنیادی مسئلہ سمیت تمام حل طلب ایشوز کو حل کرنے کیلئے آگے بڑھنا چاہئے، جس پر اقوام متحدہ کی اپنی ذمہ داری ہے کہ وہ جموں و کشمیر کے عوام کو حق خودارادیت دلانے کے اپنے وعدوں اور قراردادوں کی پاسداری کرائے۔ وزیراعظم کے مشیر نے کہا کہ تنازعات کا پرامن حل اقوام متحدہ کے چارٹر کا حصہ ہے اور پاکستان اسے تسلیم کرتا ہے تاہم دونوں اطراف کو پیش رفت کیلئے تعاون کرنے کی ضرورت ہے۔ انہوں نے مزید کہا کہ دو طرفہ مذاکرات کو مسترد کرنا اور بین الاقوامی معاہدوں کی پاسداری سے انکار غیرفائدہ مند اور نقصان دہ ہوگا۔ وزیراعظم کے مشیر نے کہاکہ صورتحال کے حل اور کشیدگی مزید بڑھنے سے روکنے کیلئے اقوام متحدہ کا معاون کردار بہت زیادہ اہمیت کا حامل ہوگا۔ اقوام متحدہ کے بھارت اور پاکستان میں ملٹری آبزرور گروپ کے کام کو سراہتے ہوئے سرتاج عزیز نے کہا کہ اس کے کردار کو مزید مستحکم کرنے اور جنگ بندی کی خلاف ورزیوں کے موثر معائنہ اور رپورٹنگ کے لئے زیادہ کارآمد بنانے کی ضرورت پر زور دیا۔ وزیراعظم کے مشیر نے اس بات کی ضرورت پر بھی زور دیا کہ بحران زدہ صورتحال کو رکوانے سے اقوام متحدہ کی ساکھ میں اضافہ ہوگا۔ انہوں نے کہا کہ اگر کوئی فریق تعاون نہیں کرتا تو اقوام متحدہ کو خاموش نہیں رہنا چاہئے۔</body>
</COUNTER_document>
