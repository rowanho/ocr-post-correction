<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0461p.xml" newsdate="23.08.14" newspaper="nawa-e-waqt" noofwordswithSWR="217" totalnoofsentences="11" totalnoofwords="344">
<headline>قومی اسمبلی : دھرنوں میں میڈیا نمائندوں پر حملوں کیخلاف مذمتی قرارداد منظور</headline>
<body>اسلام آباد (این این آئی) قومی اسمبلی نے میڈیا کے نمائندوں پر حملوں کیخلاف قرارداد کی منظور ی دیدی جبکہ سپیکر قومی اسمبلی سردار ایاز صادق نے ڈپٹی سپیکر کو ہدایت کی ہے کہ وہ قومی اسمبلی کی پارکنگ میں صحافیوں کی گاڑیوں کی پارکنگ کا معاملہ حل کریں۔ جمعہ کو قومی اسمبلی میں وزیر مملکت شیخ آفتاب احمد نے قرارداد پیش کی کہ یہ ایوان دھرنوں میں میڈیا کے نمائندوں پر حملوں کی شدید مذمت کرتا ہے اور مطالبہ کرتا ہے کہ ان حملوں کا نوٹس لیا جائے۔ یہ ایوان آزادی صحافت اور میڈیا کے نمائندوں کا ہر ممکن احترام یقینی بنانے پر زور دیتا ہے۔ قومی اسمبلی نے قرارداد کی اتفاق رائے سے منظوری دیدی۔ وزیر مملکت شیخ آفتاب احمد نے کہا کہ دھرنے اور انتشار پھیلانے والوں کو چاہئے کہ عوام نے ان کی سرگرمیوں کو مسترد کر دیا ہے اب سلسلہ ختم کر دیں۔اسمبلی میں اظہار خیال کرتے ہوئے وزیر دفاع خواجہ محمد آصف نے کہا کہ آزادی صحافت یقینی بنائی جائے رواداری اور برداشت کا مظاہرہ کیا جائے میں آزادی صحافت پر کسی بھی قسم کے حملے کی مذمت کرتا ہوں۔ میر اعجاز جاکھرانی نے بھی صحافیوں پر حملوں کی مذمت کرتے ہوئے کہا کہ ویسے بھی خواتین کا احترام ہماری روایت ہے۔ خواتین صحافیوں سمیت سب کو کام کرنے کی آزادی ہونی چاہئے۔قبل ازیں سپیکر قومی اسمبلی سردار ایاز صادق نے ڈپٹی سپیکر کو ہدایت کی ہے کہ وہ قومی اسمبلی کی پارکنگ میں صحافیوں کی گاڑیوں کی پارکنگ کا معاملہ حل کریں۔ اجلاس کے دو ران پارلیمنٹ کی کوریج کرنے والے صحافیوں نے پریس گیلری سے واک آئوٹ کیا جس پر سپیکر نے وزیر اطلاعات پرویز رشید کی توجہ مبذول کرائی جس کے بعد پرویز رشید پریس گیلری میں آئے اور صحافیوں سے ان کے واک آئوٹ کی وجہ دریافت کی جس پر انہیں بتایا گیا کہ پارلیمنٹ ہائوس کے سامنے پارکنگ میں انہیں گاڑیاں پارک کرنے سے روکا جا رہا ہے ان کی یقین دہانی پر صحافیوں نے واک آئوٹ ختم کر دیا۔</body>
</COUNTER_document>
