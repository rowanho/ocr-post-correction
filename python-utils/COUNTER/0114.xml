<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0114.xml" newsdate="09.08.14" newspaper="APP" noofwordswithSWR="253" totalnoofsentences="16" totalnoofwords="343">
<headline>بھارت کو انگلینڈ کے ہاتھوں مانچیسٹر ٹیسٹ میں اننگز اور 54 رنز کی ذلت آمیز شکست</headline>
<body>مانچیسٹر ۔ 9 اگست (اے پی پی) انگلینڈ نے بھارت کو چوتھے ٹیسٹ میں اننگز اور 54 رنز کی بدترین شکست دے کر پانچ میچز کی سیریز میں 2-1 کی برتری حاصل کر لی۔ میچ کا فیصلہ تیسرے ہی روز ہوگیا۔ بھارتی بیٹنگ لائن دوسری اننگز میں بھی ریت کی دیوار ثابت ہوئی اور پوری ٹیم 161 رنز بناکر پویلین واپس لوٹ گئی۔ آر ایشون 46 رنز کے ساتھ ٹاپ سکورر رہے۔ معین علی نے 4 کھلاڑیوں کو میدان بدر کیا۔ اس سے قبل انگلش ٹیم اپنی پہلی اننگز میں 215 رنز کی برتری کے ساتھ 367 رنز بناکر آؤٹ ہوگئی تھی۔ پہلی اننگز میں 6 وکٹیں حاصل کرنے پر سٹورٹ براڈ کو مرد میدان قرار دیا گیا۔ تفصیلات کے مطابق ہفتہ کو اولڈ ٹریفورڈ، مانچیسٹر میں ٹیسٹ کے تیسرے روز انگلینڈ نے اپنی پہلی نامکمل اننگز 237 رنز 6 کھلاڑی آؤٹ پر دوبارہ شروع کی تو پوری ٹیم 215 رنز کی سبقت کے ساتھ 367 رنز بناکر آؤٹ ہوگئی۔ جو روٹ نے 77 اور جوز بٹلر نے 70 رنز کی عمدہ اننگز کھیلی۔ بھارت کی طرف سے بھونیشور کمار اور ورن ایرن نے تین تین جبکہ پنکج سنگھ نے دو کھلاڑیوں کو آؤٹ کیا۔ دھونی الیون نے اپنی دوسری اننگز 215 رنز خسارے کے ساتھ دوبارہ شروع کی تو اس کے بلے باز ایک بار پھر انگلش باؤلنگ اٹیک کو جم کر نہ کھیل سکے اور وقفے وقفے سے آؤٹ ہوتے رہے۔ ٹاپ اور مڈل آرڈر بری طرح ناکام رہا۔ ایشون نے سب سے زیادہ 46 رنز بنائے اور آؤٹ نہیں ہوئے، مرلی وجے اور گوتم گمبھیر 18 ، 18 ، چیتشوار پجارا 17 ، ویرات کوہلی 7 ، اجنکیا راہانے ایک، ایم ایس دھونی 27 ، روندرا جدیجا 4 ، بھونیشور کمار 10 ، ورن ایرن 9 اور پنکج سنگھ بغیر کوئی رن بنائے آؤٹ ہوئے۔ انگلینڈ کی جانب سے معین علی سب سے کامیاب باؤلر رہے انہوں نے 4 وکٹیں حاصل کیں، جمیز اینڈرسن اور کرس جورڈن نے دو، دو کھلاڑیوں کو آؤٹ کیا۔</body>
</COUNTER_document>
