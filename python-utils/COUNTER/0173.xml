<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0173.xml" newsdate="27.11.14" newspaper="APP" noofwordswithSWR="238" totalnoofsentences="11" totalnoofwords="384">
<headline>کرکٹ خطرناک کھیلوں میں شامل نہیں، اس کے باوجود کئی کھلاڑی جان کی بازی ہارے،کئی زخمی ہوئے اور کئی کرکٹرز کا کیریئر ختم ہوا</headline>
<body>اسلام آباد ۔27 نومبر (اے پی پی) کرکٹ خطرناک کھیلوں کی فہرست میں شامل نہیں لیکن اس کے باوجود اس نے کئی کھلاڑیوں کی جان لی، کئی زخمی ہوئے اور کئی کھلاڑیوں کا کیریئر ختم کرایا۔ نوجوان آسٹریلوی بلے باز فلپ ہیوز 25 نومبر کو شیفلڈ شیلڈ میچ کے دوران کرکٹ گیند کا تازہ ترین شکار بنے، سڈنی ہسپتال میں دو روز زندگی اور موت کی کشمکش میں رہنے کے بعد ہیوز زخموں کی تاب نہ لاتے ہوئے جمعرات کو چل بسے۔ 1954ء میں کراچی کے وکٹ کیپر عبدالعزیز کو کیپنگ کے دوران ایک تھرو سر پر لگی اور وہ انتقال کر گئے تھے، اسی طرح بھارتی بلے باز رمن لامبا 1989 میں پوائنٹ پر فیلڈنگ کے دوران بنگلہ دیشی بلے باز محراب حسین کی زور دار شاٹ سر پر لگنے سے عازم عدم ہوئے۔ اس کے علاوہ کرکٹ گیند نے کئی عظیم کھلاڑیوں کو زخمی بھی کیا اور وہ بال بال بچے، 1976ء میں دنیا کے تیز ترین فاسٹ باؤلر جیف تھامپسن کے برق رفتار باؤنسر سے لیجنڈ ویسٹ انڈین بلے باز ویون رچرڈز شدید زخمی ہو گئے تھے اور ایک ماہ علاج کے بعد دوبارہ میدان میں اترے تھے۔ انہوں نے میدان میں اترتے ہی جیف کو ایک اوور میں تین چھکے لگا کر غصہ ٹھنڈا کیا۔ اسی سال پاکستانی اوپنر آفتاب گل کے سر پر برمنگھم ٹیسٹ کے دوران ایلن وارڈ کا گیند لگا اور ان کا کیریئر ختم ہو گیا، 1981ء میں ورلڈ الیون کیخلاف میچ میں جاوید میانداد کے سر پر ڈینس للی کا گیند لگا جس کے باعث وہ دو برس تک کرکٹ میدانوں سے باہر رہے۔ میدان میں واپسی کے بعد انہوں نے ہیلمٹ پہننا شروع کیا۔ بھارتی اوپنر کرس سری کانتھ کا شمار بھی دنیائے کرکٹ کے خطرناک بلے بازوں میں کیا جاتا تھا اور بغیر ہیلمٹ کھیلنے کی وجہ سے بھی مشہور تھے لیکن پاکستانی فاسٹ باؤلر وسیم اکرم کا زور دار باؤنسر ان کیلئے آخری ثابت ہوا تھا اور اس کے ساتھ ہی ان کا کیریئر بھی ختم ہو گیا تھا۔ پاکستانی اوپنر احمد شہزاد بھی رواں ماہ ٹیسٹ میچ کے دوران کیوی باؤلر کورے اینڈرسن کے باؤنسر کا شکار بنے تھے لیکن اب وہ مکمل فٹ ہو گئے ہیں۔</body>
</COUNTER_document>
