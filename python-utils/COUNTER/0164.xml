<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0164.xml" newsdate="25.11.14" newspaper="APP" noofwordswithSWR="164" totalnoofsentences="8" totalnoofwords="329">
<headline>پاکستان کو انٹرنیشنل کرکٹ کی واپسی کے لئے اپنے سکیورٹی حالات بہتر ہونے کی یقین دہانی کروانا ہو گی،احسان مانی</headline>
<body>لاہور ۔25 نومبر(اے پی پی) آئی سی سی کے سابق صداحسان مانی نے کہا کہ آئی سی سی کے نئے قوانین کے مطابق بگ تھری کا اعلان ہونے کے بعد اب صدر کا عہدہ رسمی بن کر رہ گیا ہے اور نجم سیٹھی کے پاس شاید کچھ زیادہ کام کرنے کے لئے نہیں ہو گا۔ مقامی ہوٹل میں میڈیا سے بات چیت کرتے ہوئے انہوں نے کہا کہ بگ تھری کے بعد نجم سیٹھی روایتی صدر رہیں گے اور پی سی بی کو اجلاس میں دہری رکنیت مل جائے گی۔انہوں نے کہا کہ وہ بگ تھری اور سری نواسن کی چیئرمین شپ کیخلاف پہلے بھی آئی سی سی کو تحریری طور پر لکھ کر تنقید کر چکے ہیں اور اب بھی سمجھتے ہیں کہ یہ سب غلط ہو رہا ہے خاص طور پر کرکٹ کرپشن میں سری نواسن کا نام آنے کے بعد آئی سی سی کی سربراہی سمجھ سے باہر ہے مگر یہ سب انگلینڈ اور آسٹریلیا نے ذاتی مفاد میں سپورٹ کرتے ہوئے ممکن بنایا۔ پاکستان کو انٹرنیشنل کرکٹ کی واپسی کے لئے اپنے سکیورٹی حالات بہتر ہونے کی یقین دہانی کروانا ہو گی تاہم اس کے لئے ضروری ہے کہ پی سی بی انٹرنیشنل کرکٹ کونسل میں بات کر کے ایک سکیورٹی پروٹوکول دستاویز بنائے جس میں مطلوبہ تمام نکات کا احاطہ کیا جائے اور باری باری انہیں پورا کرتے ہوئے آئی سی سی ارکان کو مطمئن کرے۔ انہوں نے کہاکہ پاکستان میں سکیورٹی کے مسائل تو ہیں اور حالات بہتر ہو رہے تھے مگر واہگہ بارڈر دھماکہ نے ایک بار پھر حالات بگاڑ دئیے ہیں۔ انہوں نے کہاکہ پی سی بی کو چاہئے کہ وہ آئی سی سی ارکان سے بات کر کے ایک سکیورٹی پروٹو کول بنائے تاکہ بتدریج اس پر عمل کرتے ہوئے حالات بہتر کئے جا سکیں جس کے بعد ان ارکان کو پاکستان آ کر کھیلنے کے لئے کہا جا سکے۔</body>
</COUNTER_document>
