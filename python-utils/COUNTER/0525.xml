<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0525.xml" newsdate="12.09.14" newspaper="APP" noofwordswithSWR="767" totalnoofsentences="53" totalnoofwords="1376">
<headline>ملک میں موجودہ سیاسی بحران سیاسی مسئلہ ہے‘ توقع ہے کہ اسے جلد سیاسی طریقے سے حل کرلیا جائے گا‘ آپریشن ضرب عضب کے مطلوبہ اہداف حاصل ہو رہے ہیں‘ سیلاب سے متاثرہ علاقوں میں فوجی ہیلی کاپٹر امدادی سرگرمیوں میں حصہ لے رہے ہیں پاک فوج کے شعبہ تعلقات عامہ کے سربراہ میجر جنرل عاصم سلیم باجوہ کی نیوز بریفنگ</headline>
<body>اسلام آباد ۔ 12 ستمبر (اے پی پی) پاک فوج کے شعبہ تعلقات عامہ کے سربراہ میجر جنرل عاصم سلیم باجوہ نے ملک میں موجودہ سیاسی بحران کو سیاسی مسئلہ قرار دیتے ہوئے توقع ظاہر کی ہے کہ اسے جلد سیاسی طریقے سے حل کرلیا جائے گا۔ جمعہ کو جنرل ہیڈ کوارٹرز راولپنڈی میں نیوز بریفنگ کے دوران انہوں نے کہا کہ یہ ایک سیاسی مسئلہ ہے اور اسے سیاسی طریقے سے حل ہونا چاہئے‘ ہم پرامید ہیں کہ یہ سیاسی طریقے سے حل کرلیا جائے گا۔ سیاسی بحران میں فوج کے ملوث ہونے سے متعلق قیاس آرائیوں کو مسترد کرتے ہوئے انہوں نے کہا کہ ہم کسی بھی دوسرے پاکستانی کی طرح مختلف حالات سے متعلق فکر مند ہوئے ہیں اور آئین کے اندر رہتے ہوئے اپنی رائے دی۔ ہم آئین کے دائرہ اور ملک کے نظام کے اندر رہتے ہوئے کام کرتے ہیں۔ میجر جنرل عاصم سلیم باجوہ نے کہا کہ فوج نے جمہوریت اور آئین کیلئے اپنی سپورٹ کا اظہار کیا ہے۔ فوج نے حکومت کے کہنے پر سہولت کار کے طور پر کردار ادا کیا۔ فوج کے اسکرپٹ رائٹر کے طور پر افواہوں پر افسوس کا اظہار کرتے ہوئے انہوں نے کہا کہ فوج نے واضح طور پر آئین اور جمہوریت کی حمایت میں کردار ادا کیا ہے‘ فوج کو سیاسی کردار سے کوئی سروکار نہیں‘ اس نے ہمیشہ جمہوریت کی حمایت کی ہے۔ ایک سوال کے جواب میں انہوں نے فوج کے اندر اختلافات سے متعلق اطلاعات کو مسترد کرتے ہوئے کہا کہ فوج آرمی چیف جنرل راحیل شریف کی کمانڈ میں متحد اور ہم آہنگ ادارہ ہے۔ فوج میں مختلف امور پر دوستانہ انداز میں بحث ضرور ہوتی ہے لیکن حتمی فیصلہ آرمی چیف کرتے ہیں۔ ریڈ زون میں اہم عمارتوں کی سیکورٹی اور حفاظت سے متعلق انہوں نے میڈیا کو بتایا کہ فوج کو اسلام آباد میں پانچ عمارتوں کی سیکورٹی کی ذمہ داری دی گئی تھی اور پی ٹی وی ان میں شامل نہیں تھا۔ انہوں نے کہا کہ جب فوج کو طلب کیا گیا تو اس نے پی ٹی وی کی عمارت کو کامیابی کے ساتھ خالی کرا دیا۔ ایک اور سوال کے جواب میں انہوں نے کہا کہ ہماری ذمہ داری پارلیمنٹ کی عمارت کی سیکورٹی کی دیکھ بھال کرنا تھی۔ ہم نے ارکان پارلیمنٹ کے محفوظ اور بحفاظت انخلاء کو بھی یقینی بنایا۔ یہ ہم نے ان حالات میں کیا جب مظاہرین نے پارلیمنٹ کے احاطہ میں ڈیرے ڈال دیئے تھے۔ فوج سے پولیس کا کام نہیں لیا جا سکتا کیونکہ اس کے پاس مظاہرین کو قابو کرنے کیلئے درکار ہتھیار نہیں ہوتے۔ اگلے چند مہینوں میں فوج میں تعیناتیوں، تبادلوں اور ریٹائرمنٹس کے حوالے سے انہوں نے کہا کہ یہ معمول کا معاملہ ہے اور ہر سال مختلف عہدے خالی اور پر ہوتے رہتے ہیں۔ میجر جنرل عاصم سلیم باجوہ نے میڈیا کو آپریشن ضرب عضب کے متعلق بھی بریفنگ دی اور بتایا کہ یہ منصوبے کے مطابق جاری ہے۔ شمالی وزیرستان میں آپریشنز کے علاوہ ملک کے دیگر حصوں میں بھی انٹیلی جنس پر مبنی آپریشن کئے جا رہے ہیں۔ انہوں نے کہا کہ تحریک طالبان پاکستان کا سربراہ ملا فضل اﷲ افغانستان میں ہے اور وہاں سے حملوں کی منصوبہ بندی کر رہا ہے۔ ڈائریکٹر جنرل آئی ایس پی آر کے مطابق جس گروپ نے ملالہ یوسف زئی، کائنات اور شازیہ پر سوات میں حملہ کیا تھا، اسے گرفتار کیا جا چکا ہے۔ شوریٰ کے نام سے جانا جانے والا یہ گروپ 10 دہشت گردوں پر مشتمل ہے اور ان تمام کو گرفتار کرلیا گیا ہے۔ یہ گروپ تحریک طالبان پاکستان کا حصہ ہے۔ ملالہ، کائنات اور شازیہ کو 9 اکتوبر 2012ء کو اسکول سے گھر واپسی پر حملے کا نشانہ بنایا گیا تھا۔ دہشت گردوں اسرار الرحمان اور اظہار اﷲ نے اسکول کی گاڑی روکی اور ملالہ یوسف زئی کو شناخت کرنے کے بعد 9 ایم ایم پستول سے اس کے سر پر گولی ماری جبکہ کائنات اور شازیہ پر بھی فائر کیا گیا۔ انہوں نے کہا کہ ملالہ کو فوجی ہیلی کاپٹر کے ذریعے شدید زخمی حالت میں سی ایم ایچ پشاور منتقل کیا گیا جہاں اس کے سر کا آپریشن کیا گیا اور اس کے بعد اسے اے ایف آئی سی راولپنڈی منتقل کر دیا گیا۔ اے ایف آئی سی میں علاج کے بعد اسے مزید علاج کیلئے برطانیہ بھیجا گیا۔ انہوں نے کہا کہ ملزم اسرار الرحمان کو سب سے پہلے گرفتار کیا گیا جس نے تفتیش کے دوران واقعہ میں ملوث ہونے کا اعتراف کرلیا۔ اسرار الرحمان سے حاصل کردہ معلومات کی بنیاد پر دیگر دہشت گردوں کو بھی گرفتار کیا گیا۔ میجر جنرل عاصم باجوہ نے کہا کہ یہ انٹیلی جنس پر مبنی مشترکہ آپریشن تھا جس میں لوکل فارمیشن، آئی ایس آئی، ملٹری انٹیلی جنس اور پولیس شامل تھیں۔ اس آپریشن میں کامیابی ان ایجنسیوں کی سخت محنت اور انتھک کوششوں کا نتیجہ ہے جس پر یہ تحسین کی مستحق ہیں۔ انہوں نے کہا کہ شوریٰ گروپ کا سربراہ ظفر اقبال ہے جس کی سوات میں فرنیچر کی دکان ہے۔ یہ گروپ ملا فضل اﷲ کی ہدایات پر عمل کرتا تھا جو کنڑ افغانستان میں رہ کر اپنے دو ساتھیوں عبداﷲ عرف ابو بکر اور حبیب خان عرف ماسیں دا کے ذریعے ان تک ہدایات پہنچاتا تھا۔ انہوں نے کہا کہ یہ حقیقت ہے کہ ملا فضل اﷲ اور تحریک طالبان کے دہشت گرد افغانستان سے پاکستان میں دہشت گردی کی کارروائیاں کرتے ہیں جو حکومت پاکستان کو مطلوب ہیں۔ ڈائریکٹر جنرل آئی ایس پی آر نے کہا کہ شوریٰ کے تمام 10 دہشت گرد مالاکنڈ کے رہائشی ہیں۔ تفتیش کے دوران دہشت گردوں نے انکشاف کیا کہ منصوبہ ملا فضل اﷲ نے بنایا اور شوریٰ گروپ کو اس پر عمل کرنے کی ذمہ داری دی گئی۔ گروپ نے سوات کالج آف سائنس اینڈ ٹیکنالوجی کے گارڈ عبدالرشید کے قتل میں ملوث ہونے کا بھی اعتراف کیا۔ دہشت گردوں نے یہ انکشاف بھی کیا کہ اگر وہ گرفتار نہ ہوتے تو ان کا امن کمیٹی کے ممبران اور سوات کے عمائدین سمیت 22 معروف شخصیات کو قتل کرنے کا منصوبہ تھا۔ ان افراد کی فہرست انہیں ملا فضل اﷲ نے فراہم کی تھی۔ ان واقعات میں استعمال ہونے والے ہتھیار برآمد کرلئے ہیں۔ تمام دہشت گردوں کو انسداد دہشت گردی کی عدالت میں پیش کیا جائے گا اور انسداد دہشت گردی ایکٹ کے تحت ان کے خلاف مقدمہ چلایا جائے گا۔ انہوں نے کہا کہ آپریشن ضرب عضب طے شدہ منصوبے کے تحت جاری ہے اور اس کے مطلوبہ اہداف حاصل ہو رہے ہیں۔ ضرب عضب کے ساتھ ساتھ پورے ملک میں انٹیلی جنس اطلاعات پر آپریشن کئے جا رہے ہیں جن میں 45 دہشت گرد ہلاک اور 120 سے زائد خطرناک دہشت گرد گرفتار کئے جا چکے ہیں۔ انہوں نے کہا کہ شوریٰ گینگ کو گرفتار کرنے کے علاوہ زیارت میں قائداعظم کی ریذیڈینسی پر حملہ کرنے والے دہشت گردوں کو بھی گرفتار کیا جا چکا ہے۔ علاوہ ازیں کوئٹہ ایئرپورٹ اور خالد ایوی ایشن بیس پر حملہ کرنے والے دہشت گردوں کو ہلاک کیا جا چکا ہے۔ انہوں نے کہا کہ رائے ونڈ، لاہور اور نیول ڈاک یارڈ کراچی پر حملہ کرنے والے دہشت گردوں کو گرفتار کیا گیا ہے۔ انہوں نے واضح طور پر کہا کہ یہ آپریشنز ملک سے دہشت گردی کی لعنت کے مکمل خاتمے تک جاری رہیں گے۔ ایک سوال کے جواب میں انہوں نے کہا کہ افغانستان کی جانب سے دہشت گردوں کی سرحد پر آمدورفت کو روکنے کیلئے کئے جانے والے اقدامات کافی نہیں۔ انہوں نے کہا کہ ضرب عضب کے آغاز کے بعد سے ہی ملک بھر میں اہم فوجی تنصیبات پر سیکورٹی سخت کر دی گئی تھی۔ سیلاب سے متاثرہ علاقوں میں ریسکیو اور ریلیف سے متعلق انہوں نے کہا کہ مقامی کمانڈروں کو ہدایت کی گئی ہے کہ انسانی جانوں کو بچایا جائے۔ فوجی ہیلی کاپٹر امدادی سرگرمیوں میں حصہ لے رہے ہیں۔انہوں نے کہا کہ فوج دیگر حکومتی اداروں کے ساتھ مل کر شمالی وزیرستان کے نقل مکانی کرنے والے افراد کی دیکھ بھال کے لئے ہر ممکن کوششیں کر رہی ہے۔</body>
</COUNTER_document>
