<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0580.xml" newsdate="28.10.14" newspaper="APP" noofwordswithSWR="423" totalnoofsentences="20" totalnoofwords="731">
<headline>پاکستان اور بھارت کے درمیان دو طرفہ مذاکرات کے ذریعے مسئلہ کشمیر کا حل دونوں ممالک کے مفاد میں ہوگا، امریکہ کو لائن آف کنٹرول اور ورکنگ باؤنڈری کے حالیہ واقعات پر بڑی تشویش ہے ، کشمیر بارے امریکہ کا موقف تبدیل نہیں ہوا،بھارت پاکستان کے ساتھ اپنے تعلقات کو بہتر بنائے بغیر خوشحالی حاصل نہیں کرسکتا؂ امریکی خصوصی نمائندہ برائے افغانستان و پاکستان ڈینیئل ایف فلڈمین کی صحافیوں سے بات چیت</headline>
<body>اسلام آباد ۔28 اکتوبر (اے پی پی) امریکی خصوصی نمائندہ برائے افغانستان و پاکستان ڈینیئل ایف فلڈمین نے کہا ہے کہ پاکستان اور بھارت کے درمیان دو طرفہ مذاکرات کے ذریعے مسئلہ کشمیر کا حل دونوں ممالک کے مفاد میں ہوگا۔ منگل کو پاکستان کے ایک روزہ دورہ پر یہاں پہنچنے کے فورا بعد سینیئر سول وفوجی قیادت کے ساتھ ملاقات کے بعد امریکی سفارتخانہ میں صحافیوں کے گروپ سے بات چیت کرتے ہوئے انہوں نے کہا کہ امریکہ کو لائن آف کنٹرول اور ورکنگ باؤنڈری کے حالیہ واقعات پر بڑی تشویش ہے تاہم کشمیر بارے ان کے ملک کا موقف تبدیل نہیں ہوا۔ لائن آف کنٹرول اور ورکنگ باؤنڈری پر پاکستان اور بھارت کے درمیان حالیہ جھڑپوں کے باعث تشدد کے بارے میں ایک سوال کا جواب دیتے ہوئے کہا کہ ہم نے ہمیشہ کہا ہے کہ اس مسئلے کو فریقین کے درمیان مذاکرات سے حل کیا جانا چاہئے جو اب پاکستان اور بھارت پر منحصر ہے۔ انہوں نے کہا کہ میں نے گزشتہ ہفتے کہا تھا کہ امریکہ بھارت کے ساتھ پاکستان کے تعلقات کو اہم تصور کرتا ہے اور بھارت پاکستان کے ساتھ اپنے تعلقات کو بہتر بنائے بغیر خوشحالی حاصل نہیں کرسکتا اس لئے مذاکرات میں مدد دینا دونوں ممالک کے مفاد میں ہوگا تاکہ دونوں ممالک کے عوام کی بہبود کیلئے اس مسئلے کو حل کیا جاسکے۔ انہوں نے کہا کہ امریکہ پاکستان کے ساتھ امداد کی بجائے تجارتی تعلقات کی حوصلہ افزائی کرے گا۔ پاکستان کے ساتھ تعلقات کے فروغ کے بارے میں امریکہ میں بڑا جذبہ پایا جاتا ہے جو اسلام آباد کے ساتھ تعلقات کو مستحکم بنانے کی اہمیت کا مظہرہے۔ 2011ء میں تعلقات میں مشکلات کے باوجود امریکی سویلین امداد ختم نہ ہوئی۔ امریکہ نے گزشتہ کئی سالوں سے پاکستان کیلئے 5 ارب ڈالر کی امداد کی منظوری دی اور توانائی کی قلت پر قابو پانے کے منصوبوں کے آغاز کے ساتھ پاکستان کی ضروریات کو ترجیحی دی۔ انہوں نے کہا کہ ایک مستحکم اور خوشحال پاکستان ہمارے مفاد میں ہے اور ہم اس سلسلے میں حوصلہ افزائی جاری رکھیں گے۔ سٹریٹجک ڈائیلاگ ہوں، اقتصادی یا تجارتی تعلقات، سیکورٹی ایشو اور انتہا پسندی اور دہشتگردی کے خاتمے کے ایشوز ہوں ہم اپنا تعاون جاری رکھیں گے۔ انہوں نے کہا کہ امریکہ خطہ کے ممالک کے درمیان زیادہ تعاون اور روابط کی حوصلہ افزائی چاہتا ہے تاکہ ان ممالک کو درپیش حالیہ چیلنجوں پر قابو پایا جاسکے۔ ڈینیل ایف فلڈ مین نے پاکستان کی سویلین اور فوجی قیادت کے ساتھ ملاقاتوں کے بعد کہا کہ پاکستان اور افغانستان اپنے تعلقات میں ایک نئے باب کا آغاز چاہتے ہیں اور حال ہی میں وزیراعظم کے مشیر برائے قومی سلامتی و امور خارجہ سرتاج عزیز کا دورہ کابل اس حوالے سے بڑی اہمیت کا حامل ہے اور امید ہے کہ آئندہ دونوں پڑوسی ممالک کے درمیان ایسے مزید دوطرفہ دورے ہوں گے۔ تاہم انہوں نے کہا کہ امریکہ اوربین الاقوامی برادری افغانستان کے ساتھ رابطے میں رہے گی اور دہشت گردی کے خاتمے کی کوششوں میں اس کا کردار ختم نہیں ہوگا۔ افغانستان اور خطہ کے استحکام کو یقینی بنایا جائے گا۔ چیف آف آرمی سٹاف جنرل راحیل شریف کے آئندہ دورہ امریکہ کے متعلق ایک سوال پر انہوں نے کہا کہ ہمیں ان کے استقبال پر خوشی ہوگی۔ امریکہ دہشت گردی کے خلاف جنگ میں پاکستانی فوج کی قربانیوں کی قدر کرتا ہے اور شمالی وزیرستان میں دہشتگردی کے خلاف حالیہ آپریشن کی حمایت کرتا ہے۔ انہوں نے کہا کہ جنرل راحیل شریف کے دورہ سے انہیں امریکی حکام کے ساتھ ملاقات کا موقع ملے گا۔ چیف آف آرمی سٹاف سے ملاقات سے متعلق انہوں نے کہا کہ میں نے جنرل راحیل شریف کے خلاف جامع ایشوز پر مفید بات چیت کی اس سوال پر کہ کیا امریکہ کو پاکستان کی حالیہ صورتحال پر تشویش ہے انہوں نے کہا کہ یہ پاکستان کا داخلہ مسئلہ ہے جسے متعلقہ جماعتوں کو مذاکرات کے ذریعے حل کرنا ہے ہم کسی کی حمایت نہیں کر رہے ہم قانون اورآئین کی حکمرانی کی حمایت کرتے ہیں۔</body>
</COUNTER_document>
