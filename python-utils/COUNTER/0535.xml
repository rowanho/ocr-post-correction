<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0535.xml" newsdate="21.10.14" newspaper="APP" noofwordswithSWR="222" totalnoofsentences="11" totalnoofwords="326">
<headline>پاکستان اور چین کے اقتصادی کوریڈور پراجیکٹس دونوں ممالک کے تعلقات کو نئی بلندیوں پر لے جائیں گے،احسن اقبال</headline>
<body>اسلام آباد ۔20 اکتوبر (اے پی پی) وفاقی وزیر منصوبہ بندی و ترقی پروفیسر احسن اقبال نے کہا ہے کہ پاکستان اور چین کے اقتصادی کوریڈور پراجیکٹس دونوں ممالک کے تعلقات کو نئی بلندیوں پر لے جائیں گے، ان منصوبوں سے پاکستان کو بڑا فائدہ ہوگا اور بلوچستان کی ترقی کیلئے نئی شاہراہوں کا آغاز ہوگا۔ پیر کو سنٹرل ڈویلپمنٹ ورکنگ پارٹی کے اجلاس کی صدارت کرتے ہوئے انہوں نے سرکاری شعبہ کے ترقیاتی منصوبوں کا جائزہ لیا۔ انہوں نے کہا کہ ریلوے ٹرانسپورٹ کو بہتر بنانے کیلئے پاکستان ریلویز ملک میں بالخصوص بجلی کی ضروریات کیلئے کوئلہ کی ترسیل کیلئے کارگو لوڈ پر توجہ دے کر ریلویز بزنس پلان 2025ء تیار کرے اور مسافروں کی سہولت پر بھی توجہ دے۔ انہوں نے پراجیکٹس سپانسرز کو ہدایت کی ریلویز کو جدید خطوط پر ترقی دینے کیلئے فنی امداد کے جائزہ کیلئے یورپ، جاپان اور چین سے رجوع کیا جائے۔ گوادر کے نئے ہوائی اڈے کے بارے میں انہوں نے کہا کہ نیا گوادر انٹرنیشنل ایئر پورٹ گوادر شہر کو رابطے کیلئے ایک جدید انفراسٹرکچر فراہم کرے گا۔ انہوں نے نیو اسلام آباد ایئرپورٹ کی خامیوں کا نوٹس لیتے ہوئے کہا کہ اس پراجیکٹ میں کوئی غلطیاں نہیں ہونی چاہئیں۔ انہوں نے کہاکہ اربوں روپے مالیت کے نقصان کے ذمہ داروں کے خلاف سول ایوی ایشن اتھارٹی کو کارروائی کرنی چاہیے۔ انہوں نے وزیراعظم کی ہدایت پر ایئرپورٹ کی جلد تکمیل کی ضرورت پر زور دیا۔ اجلاس میں جن دیگر منصوبوں کی منظوری دی گئی، ان میں پارلیمنٹ ہاؤس کی شمسی ذرائع سے توانائی کی ضروریات پورا کرنا، گوادر میں پاک چائنہ ٹیکنیکل اینڈ ووکیشنل انسٹیٹیوٹ، مہران یونیورسٹی آف انجینئرنگ اینڈ ٹیکنالوجی، زیڈ اے بھٹو کیمپس خیبرپور کی ڈویلمپنٹ کی ضروریات، جاوید اظفر کمپیوٹر سنٹر کی اپ گریڈیشن، ٹیکس دہندگان کی سہولت کے مراکز کے فیز ٹو کا قیام، ڈیزل الیکٹرک انجنوں کی تیاری کا منصوبہ شامل ہے۔</body>
</COUNTER_document>
