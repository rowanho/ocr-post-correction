<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0526p.xml" newsdate="20.10.14" newspaper="jang" noofwordswithSWR="233" totalnoofsentences="9" totalnoofwords="389">
<headline>اقوام متحدہ بھارت کو اشتعال انگیزی سے روکے سرتاج عزیز کا بان کی مون کو فون جارجیت کا منہ توڑ جواب دینے کی صلاحیت رکھتے ہیں،اقوام متحدہ پر زور دیا ہے کہ وہ کشمیر کے حوالے سے اپنی قراردادوں پر عملداآمد کرائے،مشیر خارجہ،سیکرٹری جنرل اقوام متحدہ کا کشیدگی پر اظہار تشویش،بجوات سیکٹر میں بھارتی فائرنگ سے ایک شخص زخمی</headline>
<body>اسلام آباد(نمائندہ جنگ) پاکستان نے اقوام متحدہ پر زور دیا ہے کہ وہ کشمیر کے حوالے سے اپنی قراردادوں پر عملدرآمد کرائےاور بھارت کو کنٹرول لائن اور ورکنگ باؤنڈری پر اشتعال انگیز فائرنگ سے روکے۔وزیراعظم کے مشیر برائےخارجہ امور وقومی سلامتی سر تاج عزیز اتوار کو اقوام متحدہ کے سیکرٹری جنرل بانکی مون سے فون پر گفتگو کرتے ہوئے پاکستان کے اس اصولی اور دیرینہ موقف کا اعادہ کیا اور اس بات پر زور دیا کہ اقوام متحدہ دونوں ملکوں کے درمیان معاملات معمول پر لانے کیلئے اپنا متعینہ کردار موثر انداز سے کرے۔وزیراعظم کے مشیر نےاقوام متحدہ کے سیکرٹری سے فون پر رابطہ کیااور انہیں باور کرایا کہ پاکستان کسی بھی جارجیت کا منہ توڑ جواب دینے کی صلاحیت رکھتا ہےتاہم اس نے بھارت کی اشتعال انگیزی کا صبر وتحمل اور ذمہ داری سے جواب دیا ہے۔وزیر اعظم کے مشیر کا کہنا تھا کہ پاکستان امن پر یقین رکھتا ہے تاہم اس مقصد کے حصول کیلئے کشمیر کے بنیادی مسئلے کو اقوام متحدہ کی قراردادوں اور جموں وکشمیر کے لوگوں کی امنگوں کے مطابق حل کیا جانا چاہئے۔انہوں نے اقوام متحدہ کے سیکرٹری جنرل سے کہا کہ بھارت کی جانب سے دو طرفہ مذاکرات اور بین الاقوامی مداخلت کو مسترد کرنا خطے میں کشیدگی کی بڑی وجہ ہے ایک فریق کے عدم تعاون کی وجہ سے اقوام متحدہ کو اپنا کام نہیں روکنا چاہئے۔سرتاج عزیز نے پاکستان اور بھارت میں اقوام متحدہ کے فوجی مبصرین کے گروپ کے کام کو سراہتے ہوئے جنگ بندی کی خلاف ورزیوں کی مزید موثر مانیٹرنگ اور رپورٹنگ کے ذریعے اس کے کردار کو زیادہ فعال بنانے کی ضرورت اور اہمیت پر زور دیا۔اقوام متحدہ کے سیکرٹری جنرل بانکی مون نے لائن آف کنٹرول پر ہونے والے واقعات میں تسلسل کے ساتھ اضافے اور جانی نقصانات پر تشویش کا اظہارکرتے ہوئے کہا کہ دونوں ممالک کو مذاکرات کے ذریعے اپنے مسائل ک حل کرنا ہوگا۔دوسری جانب بھارتی فوج کی ورکنگ باؤنڈری پر بجوات سیکٹر میں فائرنگ اور گولہ باری سے ایک شہری زخمی ہوگیا۔</body>
</COUNTER_document>
