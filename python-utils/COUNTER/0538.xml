<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0538.xml" newsdate="22.10.14" newspaper="APP" noofwordswithSWR="437" totalnoofsentences="31" totalnoofwords="814">
<headline>نوبل انعام کی رقم کو پاکستان میں بچوں کی تعلیم پر خرچ کروں گی، میری رہائش مغرب میں لیکن دل پاکستان میں ہے، بہت جلد پاکستان آؤں گی  نوبل انعام یافتہ ملالہ یوسفزئی کی پاکستان ٹیلی ویژن سے خصوصی بات چیت</headline>
<body>اسلام آباد ۔22 اکتوبر (اے پی پی) دنیا کی کم عمر ترین نوبل انعام یافتہ پاکستانی طالبہ ملالہ یوسفزئی نے کہا ہے کہ نوبل انعام کی رقم کو پاکستان میں بچوں کی تعلیم پر خرچ کروں گی ، میری رہائش مغرب میں لیکن دل پاکستان میں ہی ہے، اپنے وطن میں محبت کا احساس سب سے مختلف ہوتا ہے، انشاء اللہ بہت جلد پاکستان آؤں گی اور سوات جاؤں گی۔ میری روح سوات میں ہی ہے۔ ان خیالات کا اظہار انہوں نے بدھ کو پاکستان ٹیلی ویژن سے خصوصی بات چیت کرتے ہوئے کیا۔ واضح رہے کہ نوبل انعام جیتنے کے بعد ملالہ یوسفزئی کا یہ سب سے پہلا ٹی وی انٹرویو تھا جس کے لئے انہوں نے اپنے قومی چینل پی ٹی وی کا انتخاب کیا جس میں وہ اپنے اہلخانہ کے ہمراہ شریک ہوئیں۔ ملالہ یوسفزئی کا کہنا تھا کہ انہیں فخر ہے کہ وہ پاکستانی ہیں اور وہ اپنے پاکستان کی خدمت کرنا چاہتی ہیں۔ اپنی سیاست کا آغاز نچلی سطح سے کرنا چاہتی ہوں اور ملک کی تمام سیاسی جماعتوں سے کہتی ہوں کہ ملک کی خوشحالی کیلئے مل کر کام کریں۔ متحد ہو کر ملک کو ترقی کی راہ پر گامزن کیا جاسکتا ہے۔ پاکستان کے مسائل کے حل کیلئے ہمیں متحد ہونا ہوگا۔ ایک سوال کے جواب میں ملالہ نے کہا کہ انہیں امید نہیں تھی کہ وہ نوبل انعام جیت جائیں گی بلکہ انہوں نے اپنے والد سے کہا کہ ہمیں نوبل انعام کو بھول کر اپنے ملک کے بچوں کی تعلیم کیلئے کام کرنا ہوگا کیونکہ مجھے ابھی بہت کچھ کرنا ہے۔ انہوں نے کہا کہ مجھے نوبل انعام جیتنے کی خوشی تو ہے لیکن میری تمام تر توجہ بچوں کی تعلیم کی طرف مرکوز ہے۔ سکول نہ جانے والے بچوں کو تعلیم کی طرف لانا میری بڑی مہم ہے اور میں چاہتی ہوں کہ میری تعلیمی مہم میں لوگ میرا ساتھ دیں۔ میں تعلیم کیلئے اپنی جدوجہد ہر حال میں جاری رکھوں گی اور نوبل انعام کی رقم کو پاکستان میں بچوں کی تعلیم پر خرچ کروں گی۔ انہوں نے کہا کہ وہ اپنی تعلیم کو بھی جاری رکھیں گی اور خواہش ہے کہ کسی اچھی یونیورسٹی میں داخلہ لوں لیکن میں یہ داخلہ اپنی اہلیت کی بنیاد پر حاصل کرنا چاہتی ہوں۔ متنازعہ مصنفین کے ساتھ تصاویر کے حوالے سے پوچھے گئے ایک سوال کے جواب میں انہوں نے کہا کہ انہیں معلوم نہیں تھا کہ فوٹو سیشن میں تسلیمہ نسرین بھی موجود ہیں۔ ملالہ نے بتایا کہ جس دن انہیں نوبل انعام دیا گیا وہ اپنی کلاس میں کیمسٹری کی کلاس لے رہی تھیں کہ ان کی ایک ٹیچر نے آکر انہیں ایوارڈ جیتنے کے بارے خبر دی جس کے بعد میں نے وہاں ایک مختصر تقریر بھی کی۔ انہوں نے کہا کہ میری خواہش ہے کہ پاکستان میں تمام بچوں کو تعلیم کی بہتر سہولیات حاصل ہوں اسی لئے ملالہ فنڈ سے سوات میں بچوں کی تعلیم کیلئے پہلے منصوبے کی تعمیر جاری ہے اور اب نوبل انعام کی رقم کو بھی پاکستان میں بچوں کی تعلیم پر خرچ کروں گی۔ انہوں نے کہا کہ ہم لڑکوں کے لئے تو خواب دیکھتے ہیں لیکن لڑکیوں کیلئے نہیں۔ ایک اور سوال کے جواب میں ملالہ کا کہنا تھا کہ وہ بینظیر بھٹو کی طرح بننا چاہتی ہیں کیونکہ بینظیر بھٹو عالمی سیاست کے لئے ایک مثال ہیں۔ انہوں نے مزید کہا کہ ہمیں ایک دوسرے کے مذاہب کا احترام اور برداشت کوکے کلچرکوپروا ن چڑھانا ہوگا کیونکہ ہمارا دین اسلام ہمیں صبر اور برداشت کا درس دیتا ہے۔ انٹرویو میں شریک ملالہ یوسفزئی کے والدین ضیاء الدین یوسفزئی نے کہا کہ وہ اپنے قومی چینل پی ٹی وی کی وساطت سے نوبل انعام کی خوشیاں پوری قوم کے ساتھ منا رہے ہیں۔ انہوں نے سوات کے سکول کی بچیوں کو خواب دیکھنا سکھایا۔ ان کا مزید کہنا تھا کہ وہ کسی کے ہاتھوں استعمال ہونے والے لوگ نہیں ملک چھوڑ کر برطانیہ آنا ایک حادثہ تھا۔ پاکستان دہشتگردی کا شکار ہے ایسے دور میں نوبل انعام کا ملنا سازش نہیں ہوسکتی۔ ملالہ یوسفزئی کی والدہ تورپکئی یوسفزئی نے کہا کہ ملالہ کی پیدائش پر انہیں بہت خوشی ہوئی جبکہ ہمارے معاشرے میں بچوں کی پیدائش پر زیادہ خوشی منائی جاتی ہے۔ انہوں نے بتایا کہ وہ ملالہ کو گھر میں پیار سے بلی اور خوبانی کے نام سے پکارتی ہیں۔ ایک سوال کے جواب میں انہوں نے کہا کہ پاکستان بہت یاد آتا ہے ہمیشہ اس کے امن کیلئے دعا کرتی ہوں۔ مجھے خوشی ہے کہ ملالہ موت کے منہ سے بچ کر نکل آئی ہیں۔ ملالہ پر حملہ کرنے والوں کو معاف کر دیا ہے اللہ انہیں ہدایت دے۔ دل میں خوف ضرور ہے مگر وہ پاکستان ضرور آئیں گے۔</body>
</COUNTER_document>
