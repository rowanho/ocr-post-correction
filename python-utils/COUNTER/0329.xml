<?xml version="1.0" encoding="UTF-8" standalone="no"?>
<COUNTER_document classification="PD" domain="foreign" filename="0329.xml" newsdate="26.11.14" newspaper="APP" noofwordswithSWR="433" totalnoofsentences="20" totalnoofwords="679">
<headline>سارک رہنماؤں کا خطے کی پائیدار ترقی، خوشحالی اور امن کے لئے مشترکہ کاوشیں بروئے کار لانے اور ناخواندگی، منظم جرائم و دہشت گردی کے انسداد، بیماریوں اور غربت و افلاس جیسے مشترک مسائل سے مل کر نمٹنے کی ضرورت پر زور وزیراعظم محمد نواز شریف نے اپنے خطاب میں تنازعات سے پاک جنوبی ایشیاء کا تصورپیش کیا نیپالی وزیراعظم سوشیل کوئرالہ نے سارک کی صدارت سنبھالی اور مشعل روشن کر کے اجلاس کا باقاعدہ افتتاح کیا</headline>
<body>کھٹمنڈو ۔ 26 نومبر (اے پی پی) جنوبی ایشیائی تنظیم برائے علاقائی تعاون (سارک) کے رہنماؤں نے خطے کی پائیدار ترقی، خوشحالی اور امن کے لئے مشترکہ کاوشیں بروئے کار لانے اور ناخواندگی، منظم جرائم و دہشت گردی کے انسداد، بیماریوں اور غربت و افلاس جیسے مشترک مسائل سے مل کر نمٹنے کی ضرورت پر زور دیا ہے۔ سارک کا اٹھارواں سربراہ اجلاس بدھ کو نیپال کے دارالحکومت کھٹمنڈو میں شروع ہوا۔ نیپالی وزیراعظم سوشیل کوئرالہ نے افتتاحی نشست میں سارک کی صدارت سنبھالی اور سٹی ہال میں افتتاحی مشعل روشن کر کے اجلاس کا باقاعدہ افتتاح کیا۔ مالدیپ کے صدر اور سارک کے سبکدوش ہونے والے صدر عبداللہ یامین نے سارک کی چیئرمین شپ نیپال کے حوالے کرنے سے قبل افتتاحی نشست کو مبارکباد پیش کی جبکہ عبداللہ یامین کی طرف سے وزیراعظم سوشیل کوئرالہ کو سارک کا نیا چیئرپرسن قرار دینے کی تجویز متفقہ طور پر منظور کر لی گئی۔ پاکستان کے وزیراعظم محمد نواز شریف نے اپنے خطاب میں تنازعات سے پاک جنوبی ایشیاء کا تصورپیش کرتے ہوئے خطہ کے ممالک پر زور دیا کہ وہ ایک دوسرے سے لڑنے کی بجائے غربت، ناخواندگی ، بیماری جیسے مشترک مسائل سے مل جل کرنبرد آزما ہونے پر توجہ مرکوز کریں ۔ وزیراعظم محمد نواز شریف نے کہا کہ ہمیں اختلافات کو کم کرتے ہوئے اتفاق رائے اور سب سے بڑھ کر خطے کے عوام کی وسیع تر بھلائی کیلئے باہمی معاون اقدامات کو فروغ دینا چاہئے۔ انہوں نے کہا کہ ہمیں باہمی اعتماد کے رشتوں کو تقویت دینی چاہئے تاکہ ہم اپنے مسائل کو حل کرسکیں۔ وزیراعظم نے کہا کہ اٹھارویں سربراہ اجلاس کیلئے منتخب کردہ موضوع بہت اہم ہے ’’ امن اور خوشحالی کیلئے گہری ہم آہنگی‘‘ پر توجہ مرکوز کرنا نہایت مناسب اور سب کیلئے سود مند ماحول پیدا کرنے کیلئے ایک دوسرے کے ساتھ افہام وتفہیم اور باہمی رابطوں کے فروغ کیلئے ہماری مشترکہ خواہش کا آئینہ دار ہے۔ نیپالی وزیراعظم سوشیل کوئرالہ نے اپنے خطاب میں دہشت گردی، انسانی سمگلنگ اور منظم جرائم کا مل جل کر انسداد کرنے کی ضرورت پر زور دیا۔ مالدیپ کے صدر عبداللہ یامین نے اجلاس سے خطاب کرتے ہوئے کہا کہ سارک رکن ممالک کو خطہ میں امن، خوشحالی اور علاقائی تعاون کیلئے عملی اقدامات کرنے چاہئیں۔ بھارت کے وزیراعظم نریندر مودی نے کہا کہ بھارت سارک ممالک کو تین سے پانچ سال کے لئے کاروباری ویزہ دے گا۔ انہوں نے جنوبی ایشیائی یونیورسٹی کے قیام اور سارک ممالک سے تعلق رکھنے والے مریضوں کے لئے فوری میڈیکل ویزوں پر زور دیتے ہوئے کہا کہ سارک ممالک کو خطے کے اندر سیاحت کی حوصلہ افزائی اور جنوبی ایشیاء کو دنیا کے سامنے اجاگر کرنے کے لئے مشترکہ و متنوع ورثہ کی طاقت کو بروئے کار لانا چاہیے۔ بنگلہ دیش کی وزیراعظم شیخ حسینہ واجد نے اپنے خطاب میں کہا کہ زرعی نمو نے غربت اور افلاس کے خاتمے میں مدد دی ہے، بنگلہ دیش 2021 تک متوسط آمدنی والا ملک بننے کا ہدف رکھتا ہے۔ سری لنکا کے صدر مہندرا راجا پکسے نے جنوبی ایشیاء میں انسانی حقوق کے خدشات کی نشاندہی کرتے ہوئے کہا کہ انسانی حقوق اخلاقی معاملہ ہے لیکن اسے سیاسی ہتھیار کے طور پر استعمال کیا جاتا ہے۔ افغانستان کے صدر اشرف غنی نے سارک ممالک کے درمیان مضبوط رابطہ کاری پر زور دیا۔ انہوں نے کہا کہ خطے کی حقیقی صلاحیت سے استفادے کے لئے یہ بہت ضروری ہے۔ بھوٹان کے وزیراعظم تھرنگ ٹوبگے نے خطہ میں تخفیف غربت، منشیات کی سمگلنگ کی روک تھام اور ماحولیاتی تبدیلی کے لئے سفارتی کوششیں بروئے کار لانے پر کی ضرورت پر زور دیا۔ انہوں نے خطے میں مواصلاتی رابطوں کے فروغ کی اہمیت کو بھی اجاگر کیا۔</body>
</COUNTER_document>
