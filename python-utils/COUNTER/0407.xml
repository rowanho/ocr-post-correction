<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0407.xml" newsdate="01.08.14" newspaper="INN" noofwordswithSWR="154" totalnoofsentences="10" totalnoofwords="271">
<headline>اپر دیر میں افغانستان سے آنیوالے دہشت گردوں کے پاکستانی چیک پوسٹوں پر حملے ناکام</headline>
<body>اسلام آباد،دیر۔۔۔۔۔ سیکورٹی فورسز نے اپر دیر میں افغانستان سے آنے والے دہشت گردوں کے پاکستانی چیک پوسٹوں پر حملے کو ناکام بناتے ہوئے جوابی کارروائی میں 7دہشت گردوں کو ہلاک کردیا ہے اور حکومتِ پاکستان نے اسلام آباد میں افغانستان کے ناظم الامور کو وزارتِ خارجہ میں طلب کرکے افغانستان کی سرحد پار کر کے دیر میں 70 سے 80 شدت پسندوں کے حملے پر شدید مذمت کرتے ہوئے ایسے واقعات کے سدباب کا مطالبہ کیا گیا ہے۔ وزارتِ خارجہ کی طرف سے جاری کیے گئے ایک بیان میں کہا گیا ہے افغان حکام پر ایک مرتبہ پھر یہ زور دیا گیا ہے کہ وہ افغان سرزمین سے پاکستان کے اندر گولہ باری اور پاکستان کی سرحد کے اندر گھس کر حملوں کے واقعات کے سدباب کے لیے موثر اقدامات کریں۔قبل ازیں پاکستانی فوجی حکام نے کہا تھا کہ منگل کی رات کو 70 سے 80 شدت پسندوں نے افغانستان کی طرف سے پاکستان کے علاقے دیر میں پاک افغان سرحد پر واقع پاکستانی سرحدی چوکی پر حملہ کیا جس کے جواب میں پاکستانی سکیورٹی فورسز کی کارروائی میں چھ شدت پسند ہلاک ہو گئے۔وزارت خارجہ کے بیان میں مزید کہا گیا کہ ’اس بات پر زور دیا گیا کہ ایک ایسے وقت میں جب پاکستان ضربِ عضب کے نام سے دہشت گردوں اور ان کے ٹھکانوں ختم کرنے کے لیے ایک بہت بڑی کارروائی کر رہا ہے، افغان حکومت کی طرف سے تمام ممکنہ تعاون اور ایسے اقدامات کیے جانے چاہئیں کہ افغان سرحد کے اندر دہشت گردوں کے محفوظ ٹھکانے ختم ہو جائیں۔</body>
</COUNTER_document>
