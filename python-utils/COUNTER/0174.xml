<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0174.xml" newsdate="12.09.14" newspaper="APP" noofwordswithSWR="897" totalnoofsentences="51" totalnoofwords="1377">
<headline>حکومت سیلاب سے متاثرہ عوام کی مشکلات کے ازالے کیلئے ہر ممکنہ اقدامات اٹھائے گی‘ حکومت مذاکراتی عمل کے ذریعے مسائل کے حل کیلئے پرعزم ہے‘ تحریک انصاف اور پاکستان عوامی تحریک کے قانونی اور آئینی مطالبات پر بات چیت کیلئے تیار ہیں  کوئی بھی غیر قانونی اور غیر آئینی مطالبہ قبول نہیں کیا جائے گا‘ وزیراعظم محمد نواز شریف کا کابینہ کے اجلاس سے خطاب وفاقی کابینہ نے مختلف ممالک سے تعلیم، صحت، انفارمیشن ٹیکنالوجی سمیت دیگر شعبوں میں تعاون کے کئی معاہدوں اور مفاہمت کی یادداشت پر دستخط کی منظوری دیدی</headline>
<body>اسلام آباد ۔ 12 ستمبر (اے پی پی) وزیراعظم محمد نواز شریف نے کہا ہے کہ تحریک انصاف اور پاکستان عوامی تحریک کے قانونی اور آئینی مطالبات پر بات چیت کیلئے تیار ہیں تاہم کوئی بھی غیر قانونی اور غیر آئینی مطالبہ قبول نہیں کیا جائے گا‘ حکومت حالیہ سیلاب سے متاثرہ عوام کی مشکلات کے ازالے کیلئے ہر ممکنہ اقدامات اٹھائے گی جبکہ وفاقی کابینہ نے مختلف ممالک سے تعلیم، صحت، انفارمیشن ٹیکنالوجی سمیت دیگر شعبوں میں تعاون کے کئی معاہدوں اور مفاہمت کی یادداشت پر دستخط کی منظوری دیدی۔ وہ جمعہ کو یہاں وزیراعظم ہاؤس میں کابینہ کے اجلاس سے خطاب کر رہے تھے۔ انہوں نے متعلقہ حکام کو ہدایت کی کہ وہ سیلاب سے ہونے والے نقصانات کا تخمینہ جتنی جلدی ممکن ہو سکے لگائیں۔ انہوں نے نیشنل ڈیزاسٹر مینجمنٹ اتھارٹی کو ہدایت کی کہ وہ صوبہ سندھ کو بچانے کیلئے ضروری حفاظتی پیشگی اقدامات اٹھائے، آئندہ چند روز میں یہ سیلابی پانی صوبہ سندھ میں داخل ہونے کی توقع کی جا رہی ہے۔ قبل ازیں کابینہ کو ملک میں سیلابی صورتحال اور ریلیف و ریسکیو سرگرمیوں کے بارے میں تفصیلی بریفنگ دی گئی۔ چیئرمین این ڈی ایم اے میجر جنرل محمد سعید علیم نے کابینہ کو متاثرہ علاقوں کے بارے میں بریفنگ دی۔ وزیراعظم نے این ڈی ایم اے کو ہدایت کی کہ کابینہ کے آئندہ اجلاس سے قبل ایک جامع ڈیزاسٹر مینجمنٹ پلان کابینہ کے سامنے پیش کریں۔ کابینہ کو بتایا گیا کہ ابتدائی تخمینہ کے مطابق سیلاب اور شدید بارشوں کی وجہ سے ملک بھر میں 274 افراد جاں بحق ہوئے اور 43 ہزار گھر تباہ ہوئے۔ سیلاب سے 10 اضلاع کے 19 لاکھ افراد اور 3 ہزار دیہات متاثر ہوئے۔ پاک فوج متاثرہ علاقوں میں ریسکیو اور ریلیف کی سرگرمیوں میں مدد دے رہی ہے۔ وزیراعظم نے گزشتہ دو ماہ میں ملک بھر میں بجلی کے زائد بلوں کے بارے میں رپورٹس کا سخت نوٹس لیتے ہوئے وزارت پانی و بجلی کو ہدایت کی کہ وہ صارفین کی اگر کوئی حقیقی شکایات ہیں تو ان کا ازالہ کریں۔ اس ضمن میں وزیراعظم نے ایڈوائزر مصدق ملک کی سربراہی میں ایک کمیٹی تشکیل دی جو ایک ہفتہ کے اندر اس حوالے سے اپنی رپورٹ پیش کرے گی تاکہ اس معاملہ کو آئندہ کابینہ کے اجلاس میں زیر بحث لایا جائے۔ سیکرٹری داخلہ شاہد خان کی جانب سے اسلام آباد میں امن و امان کی صورتحال کے بارے میں بریفنگ دی گئی۔ وفاقی وزراء نے پاکستان تحریک انصاف اور پاکستان عوامی تحریک کے ساتھ مذاکراتی عمل پر کابینہ کو بریفنگ دی۔ وزیراعظم نواز شریف نے کہا کہ حکومت مذاکراتی عمل کے ذریعے مسائل کے حل کیلئے پرعزم ہے۔ پی ٹی آئی اور پاکستان عوامی تحریک کے تمام آئینی و قانونی مطالبات کو زیر غور لایا گیا ہے۔ انہوں نے کہا کہ حکومت تمام آئینی و قانونی مطالبات پر غور کرنے کیلئے تیار ہے تاہم غیر آئینی اور غیر آئینی مطالبات قبول نہیں کئے جا سکتے۔ کابینہ کے اجلاس کے دوران پاکستان اور ترکی کے درمیان ڈیزاسٹر مینجمنٹ پر پروٹوکول پر دستخط کی رسمی منظوری دی گئی۔ نائجیریا اور پاکستان کے درمیان دوطرفہ تجارتی معاہدے پر دستخط کیلئے مذاکرات شروع کرنے کی منظوری بھی دی گئی۔ کابینہ نے پاکستان اور امریکہ کے درمیان خواتین کو اقتصادی طور پر بااختیار بنانے اور وومن انٹرپرینیور شپ کے فروغ کیلئے مفاہمت کی یادداشت پر دستخط کیلئے بات چیت کے آغاز کی بھی منظوری دی گئی۔ کابینہ نے تھائی لینڈ اور پاکستان کے درمیان مفاہمت کی یادداشت کے مسودہ پر بات چیت کی بھی منظوری دی۔ کابینہ نے کینیڈا کے محکمہ قومی دفاع اور کینیڈین فورس کے ساتھ وزارت دفاع پاکستان کی جانب سے کینیڈین ملٹری ٹریننگ و کوآپریشن پروگرام کی مفاہمت کی یادداشت کے مسودہ پر بات چیت کی بھی منظوری دی گئی۔ کابینہ نے انڈین اوشین نیول سمپوزیم کے چارٹر آف بزنس پر دستخط کی بھی منظوری دی۔ عوامی جمہوریہ لاؤ اور حکومت پاکستان کے درمیان مشترکہ وزارتی کمیشن کے قیام پر بات چیت کے آغاز کی منظوری بھی دی گئی۔ اجلاس کے دوران برطانیہ اور شمالی آئرلینڈ اور حکومت پاکستان کے درمیان برٹش کونسل پاکستان کے کام اور اسٹیٹس کے حوالے سے مفاہمت کی یادداشت کی بھی منظوری دی گئی جبکہ موریشیس اور حکومت پاکستان کے درمیان صحت اور ادویہ سازی کے شعبہ میں تعاون کیلئے مفاہمت کی یادداشت کی بھی منظوری دی گئی۔ کابینہ نے اسٹیٹ بینک آف پاکستان اور پولش فنانشل سپرویژن اتھارٹی کے درمیان بینکوں کی نگرانی کے معاملات پر مفاہمت کی یادداشت پر دستخط کی بھی منظوری دی گئی۔ کابینہ نے پاکستان اور کوریا کے درمیان 2012ء سے 2015ء کے دوران کلچرل ایکسچینج پروگرام کی منظوری بھی دی۔ اس پروگرام پر دستخط دسمبر 2012ء میں کئے گئے۔ اجلاس کے دوران حکومت پاکستان اور سری لنکا کے درمیان 2014ء سے 2019ء تک کے کلچرل ایکسچینج پروگرام کی تجدید کے لئے بات چیت کے آغاز کی بھی منظوری دی گئی۔ حکومت پاکستان اور ترکی کے درمیان تعلیم، سائنس، ثقافت، ماس میڈیا، یوتھ اور اسپورٹس کے شعبوں میں تبادلوں کے پروگرام 2013ء تا 2016ء کی بھی منظوری دی گئی۔ کابینہ نے ترکی اور پاکستان کے درمیان کلچرل سینٹرز کے قیام، امور اور سرگرمیوں کے حوالے سے معاہدے کی بھی منظوری دی۔ پولینڈ اور حکومت پاکستان کے درمیان سائنس، تعلیم اور ثقافت کے شعبہ میں 2014ء سے 2018ء تک کے تعاون کے پروگرام کی بھی منظوری دی گئی۔ اس کے علاوہ کابینہ نے افغانستان اور پاکستان کے درمیان 2014-18ء تک ثقافتی معاہدوں تک مذاکرات شروع کرنے کی بھی منظوری دی۔ کابینہ نے وزارت انفارمیشن ٹیکنالوجی پاکستان اور وزارت انفارمیشن و کمیونیکیشن ٹیکنالوجی تیونس کے درمیان انفارمیشن اور کمیونیکیشن ٹیکنالوجیز کے شعبہ میں تعاون کے لئے مفاہمت کی یادداشت کی بھی منظوری دی۔ کابینہ نے پاکستان اور روس کے درمیان اجازت کے بغیر رہائش اختیار کرنے والے افراد کے از سر نو داخلے کے حوالے سے معاہدے پر دستخط کی بھی منظوری دی۔ پاکستان اور تاجکستان کے درمیان سہ فریقی معاہدے پر بات چیت کی اجازت دینے کا بھی فیصلہ کیا گیا۔ کابینہ نے پاکستان اور ایران کے درمیان مجرموں کے تبادلے کے لئے معاہدے پر بات چیت کی بھی منظوری دی۔ پاکستان اور بیلارس کے درمیان تعلیم کے شعبہ میں تعاون کے لئے بات چیت شروع کرنے کی بھی منظوری دی گئی۔ قطر اور پاکستان کے درمیان تعلیمی سال 2014-15ء، 2014-16ء اور 2016-17ء کے لئے کلچر، سائنٹیفک، ٹیکنیکل، ایجوکیشنل و میڈیا کوآپریشن ایگریمنٹ کی بھی منظوری دی گئی۔ کابینہ نے نائجیریا اور پاکستان کے درمیان تعلیم کے شعبہ میں تعاون کے معاہدے پر دستخط کئے گئے۔ اجلاس کے دوران ساؤتھ ایشین یونیورسٹی کے قیام کے معاہدے اور توثیق کے لئے معاہدے اور بات چیت کی بھی منظوری دی گئی۔ کابینہ نے پاکستان اور الجیریا کے درمیان قانونی اور عدالتی تعاون کے معاہدے پر بات چیت کے آغاز کی بھی منظوری دی۔ کابینہ نے سارک سیڈ بنک کے قیام کے معاہدے کی توثیق کی بھی منظوری دی۔ اس پر دستخط 17 ویں سارک سربراہ اجلاس کے موقع پر 11 نومبر 2011ء کو مالدیپ میں کئے گئے تھے۔ کابینہ نے پاکستان اور عراق کے درمیان دوہرے ٹیکس سے بچاؤ کے معاہدے پر دستخط کے لئے بات چیت کے آغاز کی بھی منظوری دی۔ کابینہ نے پاکستان، آئرلینڈ اور چیک ری پبلک کے ساتھ دوہرے ٹیکس سے بچاؤ کے لئے کنونشن کے مسودہ پر دستخط کی منظوری بھی دی۔ کابینہ نے پاکستان اور عراق کے درمیان اسٹیٹسٹیکل کوآپریشن کے لئے مفاہمت کی یادداشت کے لئے بات چیت کے آغاز کی منظوری دی۔ اس موقع پر سرمایہ کاری بورڈ نے کابینہ کے سامنے بحرین کے ساتھ دوطرفہ سرمایہ کاری کے معاہدے کی توثیق اور دستخط کی منظوری کے لئے سمری پیش کی جس کی کابینہ نے منظوری دیتے ہوئے سرمایہ کاری بورڈ کو یہ اختیار دیا کہ وہ دوطرفہ سرمایہ کاری معاہدے پر دستخط کریں۔ کابینہ نے 10 مئی 2014ء کو کابینہ کی نجکاری کمیٹی کے اجلاس میں کئے گئے فیصلوں کی توثیق کی۔</body>
</COUNTER_document>
