<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0574p.xml" newsdate="10.09.14" newspaper="nawa-e-waqt" noofwordswithSWR="320" totalnoofsentences="5" totalnoofwords="539">
<headline>غداری کیس: ایمرجنسی نفاذ کیلئے شوکت عزیز کی سمری پیش‘ بطور شہادت قبول نہیں: عدالت</headline>
<body>اسلام آباد (نمائندہ نوائے وقت ) خصوصی عدالت نے سابق صدر مشرف کیخلاف غداری کیس میں وکیل صفائی فروغ نسیم کی جانب سے ان دستاویزات کو بطور شہادت قبول کرنے سے انکار کردیا جو 3 نومبر 2007 ء کو ملک میں ایمرجنسی کے نفاذ کیلئے اس وقت کے وزیر اعظم شوکت عزیز نے بطور ایڈوائس مشرف کو بجھوائی تھیں، عدالت نے واضح کیا کہ مشرف کے وکیل کی جانب سے ایمرجنسی کے نفاذ کیلئے سابق وزیر اعظم کی ایڈوائس پر مبنی دو صفحات پر مشتمل دستاویز کوبطور شہادت پیش نہیں کیا جاسکتا اور نہ اسے عدالتی کارروائی کا حصہ بنایا جائیگا، عدالت نے مشرف کے وکیل کو مقدمہ میں متفرق درخواست دائر کرنے کی اجازت دیتے ہوئے سماعت آج بدھ تک ملتوی کردی ہے۔ وکیل صفائی نے 3 نومبر 2007ء کو ایمرجنسی کے نفاذ کے حوالے سے سابق صدرکو وزیراعظم شوکت عزیزکی جانب سے لکھا گیا خط پیش کیا اورکہاکہ اس خط میں سابق صدرکو ایمرجنسی نافذ کرنے کی ایڈوائس دی گئی تھی تاہم پراسیکوٹر ٹیم کے سربراہ اکرم شیخ نے اس خط کو جعلی قراردیا اورکہا کہ یہ ایک من گھڑت خط ہے عدالت سے استدعا ہے کہ اسے مسترد کر دیا جائے، فروغ نسیم نے پیش کردہ خط کو وزیراعظم شوکت عزیزکی ایڈوائس قراردیتے ہوئے مطالبہ کیا کہ سابق وزیراعظم کو نوٹس جاری کیا جائے یہ نوٹس لندن میں ان کی رہائشگاہ پر بھجوایا جائے اور اگر پراسیکوٹر چاہیں تو سابق وزیراعظم سے اس خط کی تصدیق بھی کر سکتے ہیں، یہ خط انٹرنیٹ پر دستیاب ہے جس کی کسی نے تردید نہیں کی فروغ نسیم نے عدالت سے کہا کہ اگر نوٹس کے باوجود شوکت عزیزعدالت میں پیش نہ ہوسکیں تو ایک کمیشن مقررکرکے لندن میں سابق وزیراعظم سے اس خط کے مستنداور اصلی ہونے کے بارے میں پوچھاجائے جسٹس فیصل عرب نے کہا کہ ہم اس دستاویز کو کیس کا حصہ نہیں بنا سکتے کیونکہ یہ مصدقہ نہیں ہے تاہم پرویز مشرف کے وکلا تحقیقاتی ٹیم کے سربراہ سے اس دستاویز کی بنا پر سوالات کر سکتے ہیں سماعت کے دوران ایف آئی اے کے افسر مقصود الحسن پردوبارہ جرح کرتے ہوئے وکیل صفائی کا کہناتھا کہ گواہ نے چارج شیٹ میں ایسے کسی معاون یا سہولت کارکاذکرنہیں کیاجس نے ایمرجنسی کے نفاذ میں سابق صدرکی مددکی ہو جس پر مقصود الحسن نے جواب دیاکہ ایف آئی اے کی ٹیم نے گورنروں، وزرائ، اٹارنی جنرل، سیکرٹری کابینہ ڈویژن اورصدرکے پرنسپل سیکرٹری سے تحقیقات کیں جس میں یہ بات سامنے آئی کہ ایمرجنسی لگانے کے ذمہ دارصرف مشرف ہیں، سیکرٹری کابینہ نے ایمرجنسی کے نفاذ کوایک طرح سے مارشل لاء قرار دیا ہے۔ مقصود الحسن نے کہ ایمرجنسی کے نفاذ میں مشرف کی معاونت کسی پر ثابت نہیں ہو سکی میں اس بات سے بھی لاعلم ہوں کہ اس کے وقت کے وزیراعظم شوکت عزیز نے تین نومبر 2007 کو ملک میں ایمرجنسی کے نفاذ کے لئے ایڈوائس صدر کو بھجوائی، یہ کہنا بھی درست نہیں کہ استغاثہ نے وزیراعظم کی طرف سے بجھوائی گئی کوئی سمری چھپائی ہے۔ پراسیکیوٹر اکرم شیخ نے کہا کہ وہ آج مقدمہ کے آخری گواہ کو بھی عدالت میں لائیں گے تاکہ اس کا بیان ریکارڈ کرنے پر جرح کا عمل مکمل کیا جا سکے۔</body>
</COUNTER_document>
