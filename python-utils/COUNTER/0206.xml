<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0206.xml" newsdate="14.09.14" newspaper="APP" noofwordswithSWR="164" totalnoofsentences="11" totalnoofwords="211">
<headline>چار روزہ میچ، زمبابوے اے پہلی اننگز میں 206 رنز بناکر آؤٹ ثقلین ساجب کی 9 وکٹیں، بنگلہ دیش اے نے بغیر کسی نقصان کے 30 رنز بنا لئے</headline>
<body>ڈھاکہ ۔ 14 ستمبر (اے پی پی) بنگلہ دیش اور زمبابوے اے کرکٹ ٹیموں کے مابین چار روزہ میچ کے پہلے روز زمبابوین ٹیم اپنی پہلی اننگز میں 206 رنز بناکر آؤٹ ہوگئی، وسی سبانڈا اور ریگس چکابوا نے نصف سنچریاں سکور کیں۔ ثقلین ساجب نے تباہ کن باؤلنگ کا مظاہرہ کیا اور 9 کھلاڑی میدان بدر کئے۔ بنگلہ دیش نے پہلے روز کھیل کے اختتام پر بغیر کسی نقصان کے 30 رنز بنا لئے۔ تفصیلات کے مطابق اتوار کو شیخ کمال انٹرنیشنل سٹیڈیم، کوکس بازار میں چار روزہ میچ کے پہلے روز زمبابوے اے نے ٹاس جیت کر پہلے بیٹنگ کا فیصلہ کیا جو غلط ثابت ہوا۔ مہمان ٹیم ثقلین ساجب کی شاندار باؤلنگ کے باعث 206 رنز بناکر پویلین واپس لوٹ گئی۔ ریگس چکابوا 64 اور کپتان وسی سبانڈا 62 رنز کے ساتھ ٹاپ سکورر رہے۔ ثقلین ساجب نے 82 رنز کے عوض 9 کھلاڑیوں کو آؤٹ کیا۔ جواب میں بنگلہ دیش نے پہلے دن کھیل کے اختتام تک بغیر کسی نقصان کے 30 رنز بنا لئے۔ لٹن داس 23 اور شادمان اسلام 4 رنز کے ساتھ ناٹ آؤٹ ہیں۔</body>
</COUNTER_document>
