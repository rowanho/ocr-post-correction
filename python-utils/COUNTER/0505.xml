<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0505.xml" newsdate="12.10.14" newspaper="APP" noofwordswithSWR="601" totalnoofsentences="31" totalnoofwords="972">
<headline>اقوام متحدہ کنٹرول لائن اور ورکنگ باؤنڈری پر حالیہ کشیدگی کو دور کرنے کیلئے اپنا کردار ادا کرے بھارت کی جانب سے لائن آف کنٹرول پر اشتعال انگیزی اور دانستہ گولہ باری سیز فائر کی خلاف ورزی ہے اقوام متحدہ اور عالمی برادری مسئلہ کشمیر کے حل کیلئے اپنا کردار ادا کرے  وزیراعظم کے مشیر برائے قومی سلامتی و خارجہ امور سرتاج عزیز کا اقوام متحدہ کے سیکرٹری جنرل بان کی مون کے نام خط</headline>
<body>اسلام آباد ۔ 12اکتوبر (اے پی پی) وزیراعظم کے مشیر برائے قومی سلامتی و خارجہ امور سرتاج عزیز نے کنٹرول لائن اور ورکنگ باؤنڈری پر بھارت کی جانب سے سیز فائر کی خلاف ورزی پر اقوام متحدہ کے جنرل سیکرٹری بان کی مون کے نام خط ارسال کیا ہے جس میں اقوام متحدہ سے کہا گیا ہے کہ وہ حالیہ کشیدگی کو دور کرنے کیلئے اپنا کردار ادا کرے۔ دفتر خارجہ کی جانب سے جاری کی گئی تفصیلات کے مطابق اپنے خط میں سرتاج عزیز نے کہا ہے کہ بھارت کی جانب سے لائن آف کنٹرول پر اشتعال انگیزی اور دانستہ گولہ باری گزشتہ ایک ہفتہ سے جاری ہے جو سیز فائر کی خلاف ورزی ہے۔ خط میں کہا گیا ہے کہ ضرورت اس امر کی ہے کہ اقوام متحدہ کی سلامتی کونسل کی قراردادوں کے مطابق دیرینہ حل طلب مسئلہ کشمیر حل کیا جائے۔ اقوام متحدہ اور عالمی برادری اس مسئلہ کے حل کیلئے اپنا کردار ادا کرے۔ خط میں کہا گیا ہے کہ جموں وکشمیر میں لائن آف کنٹرول اور ورکنگ باؤنڈری پر حالیہ سیکورٹی کی صورتحال کی طرف وہ فوری توجہ دلانا چاہتے ہیں جہاں بھارتی افواج نے گزشتہ ایک ہفتے میں سیز فائر کی خلاف ورزی کرتے ہوئے بلا اشتعال اور دانستہ فائرنگ اور گولہ باری کی ہے۔ خط میں کہا گیا ہے کہ آپ پوری طرح باخبر ہیں کہ جموں وکشمیر کا مسئلہ اقوام متحدہ کی سلامتی کونسل کے ایجنڈے پر موجود دیرینہ حل طلب تنازعات میں سے ایک ہے۔ اقوام متحدہ کی سلامتی کونسل کی قراردادیں واضح طور پر کشمیریوں کو حق خود ارادیت کا حق دیتی ہیں جس پر آج تک عمل درآمد نہیں ہوسکا۔ کئی دہائیوں سے پاکستان اقوام متحدہ اور عالمی برادری کو یادہانی کرا رہا ہے کہ وہ خطے میں پائیدار امن اور سیکورٹی کے مفاد میں اپنے وعدے کی تکمیل یقینی بنائے۔ سرتاج عزیز نے مزید کہا کہ 26 ستمبر کو وزیراعظم محمد نواز شریف نے اقوام متحدہ کی جنرل اسمبلی سے اپنے خطاب میں مسئلہ کشمیر کے حل کی ضرورت پر زور دیا۔ یہ عالمی برادری کی ذمہ داری ہے کہ وہ اس مسئلے کو بنیادی فریق کشمیریوں کی خواہشات کے مطابق حل کرے۔ وزیراعظم نے اپنے خطاب میں پڑوسیوں کے ساتھ مسائل مذاکرات کے ذریعے حل کرنے کے اپنے عزم کا اعادہ کیا۔ سرتاج عزیز نے کہا کہ وزیراعظم نے گزشتہ ماہ بان کی مون کے ساتھ اپنی ملاقات میں بھی جموں وکشمیر کے مسئلے کے حل کیلئے سلامتی کونسل کی قراردادوں پر عملدرآمد پر زور دیا جبکہ اس کے ساتھ ساتھ دونوں ممالک کے درمیان بڑے مسائل کے حل کی ضرورت پر بھی زور دیا۔ انہوں نے کہا کہ بدقسمتی سے بھارت کی جانب سے سنجیدہ باہمی مذاکرات کی خواہش کے برعکس پالیسی اختیار کی گئی ہے۔ 25 اگست کو ہونے والے سیکرٹری خارجہ کی سطح کے مذاکرات ملتوی کردیئے گئے۔ خط میں سرتاج عزیز نے لکھا ہے کہ اب بھارت ورکنگ باؤنڈری اور لائن آف کنٹرول پر صورتحال کو کشیدہ کررہا ہے۔ بھارت کی جانب سے مسلسل گولہ باری اور فائرنگ سے پاکستانی علاقے میں بڑی تعداد میں سول آبادی اس کا نشانہ بنی ہے اور جاں بحق ہوئے ہیں۔ انہوں نے کہا کہ اب تک لائن آف کنٹرول پر 20 جبکہ ورکنگ باؤنڈری پر 22 مرتبہ سیز فائر کی خلاف ورزی کی گئی جس سے 12 شہری جاں بحق ہوئے،52 شہری اور 9 فوجی زخمی ہوئے۔ خط میں مزید لکھا ہے کہ جون سے اگست 2014ء تک لائن آف کنٹرول پر 99 اور ورکنگ باؤنڈری پر 32 دفعہ سیز فائر کی خلاف ورزی کی گئی۔ 2014ء کے دوران اب تک لائن آف کنٹرول پر 174 اور ورکنگ باؤنڈری پر 60 بار سیز فائر کی خلاف ورزی کی گئی۔ سیکرٹری جنرل کے نام اپنے خط میں انہوں نے کہا کہ پاکستان اپنے دفاع کے حق کے تحت اس اشتعال انگیزی کا جواب دے رہا ہے تاہم وہ صبر اور ذمہ داری کا مظاہرہ کررہا ہے۔ انہوں نے کہا کہ صورتحال کو کنٹرول سے باہر ہونے سے روکنے کیلئے توقع ہے کہ بھارت بھی سنجیدگی کا مظاہرہ کرے گا۔ خط میں کہا گیا ہے کہ پاکستان 9 اکتوبر کو لائن آف کنٹرول پر پاکستان اور بھارت کی حالیہ کشیدگی کے حوالے سے آپ کے بیان کو سراہتا ہے جس میں دونوں اطراف سے شہریوں کی نقل مکانی اور جانی نقصان کا ذکر کیا گیا ہے۔ آپ نے پاکستان اور بھارت کی حکومتوں کو تمام اختلافات مذاکرات کے ذریعے حل کرنے کا کہا ہے۔ آپ کا یہ بیان بروقت اور تاریخی اہمیت کا حامل ہے اور جموں وکشمیر کی صورتحال پر اقوام متحدہ کی یہی ذمہ داری بنتی ہے۔ سرتاج عزیز نے کہا کہ اقوام متحدہ کے ملٹری آبزرور گروپ برائے پاکستان و انڈیا سیز فائر کی نگرانی کیلئے مسلسل کوشاں ہے تاہم بدقسمتی سے ان کے نمائندوں کو لائن آف کنٹرول کے علاقوں میں نہیں جانے دیا جارہا تاکہ وہ بھارت کی جانب سے سیز فائز کی حالیہ خلاف ورزی کو بے نقاب نہ کرسکیں۔ انہوں نے کہا کہ پاکستان بھارت کے ساتھ تمام تنازعات پرامن طریقے سے حل کرنے کے لئے پرعزم ہے جن میں مسئلہ کشمیر سر فہرست ہے۔ یہ خطے اور پاکستان اور بھارت کے بہترین مفاد میں ہے۔ پاکستان یقین رکھتا ہے کہ اقوام متحدہ اس ضمن میں بہترین کردار ادا کرسکتا ہے اور ہم نے ہمیشہ اقوام متحدہ کے کسی ایسے ہی کردار کا خیر مقدم کیا ہے۔ سرتاج عزیز نے کہا کہ اس خط کو سرکاری دستاویز کے طور پر سیکورٹی کونسل میں تقسیم کیا جائے۔</body>
</COUNTER_document>
