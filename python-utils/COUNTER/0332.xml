<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0332.xml" newsdate="21.10.14" newspaper="APP" noofwordswithSWR="449" totalnoofsentences="30" totalnoofwords="636">
<headline>جنوبی افریقہ نے نیوزی لینڈ کو پہلے ایک روزہ بین الاقوامی کرکٹ میچ میں 6 وکٹوں سے شکست دیکر تین میچوں کی سیریز میں 1-0 کی برتری حاصل کر لی، پروٹیز کپتان اے بی ڈی ویلیئرز کو میچ کا بہترین کھلاڑی قرار دیا گیا</headline>
<body>ماؤنٹ مانگانوئی ۔21 اکتوبر (اے پی پی) جنوبی افریقہ نے نیوزی لینڈ کی کرکٹ ٹیم کو پہلے ایک روزہ بین الاقوامی میچ میں 6 وکٹوں سے شکست دیکر تین میچوں کی سیریز میں 1-0 کی برتری حاصل کر لی۔ پروٹیز کپتان اے بی ڈی ویلیئرز نے شاندار بیٹنگ کا مظاہرہ کرتے ہوئے اپنی ٹیم کی فتح میں اہم کردار ادا کیا۔ انہوں نے ناقابل شکست 89 رنز بنائے اور میچ کے بہترین کھلاڑی قرار پائے۔ پال ڈومینی ناقابل شکست 58 رنز کے ساتھ دوسرے نمایاں بلے باز رہے۔ جنوبی افریقہ کی ٹیم کے کپتان اے بی ڈی ویلیئرز نے ٹاس جیت کر پہلے فیلڈنگ کا فیصلہ کیا۔ کیویز ٹیم پہلے کھیلتے ہوئے 45.1 اوورز میں 230 رنز بنا کر آؤٹ ہوگئی۔ وکٹ کیپر لیوک رونچی 99 رنز کے ساتھ نمایاں رہے۔ جواب میں پروٹیز ٹیم نے مطلوبہ ہدف بعد میں 48.1 اوورز میں 4 وکٹوں کے نقصان پر حاصل کر لیا۔ لیوک رونچی کے 99 رنز بھی اپنی ٹیم کو فتح نہ دلا سکے۔ پروٹیز کی طرف سے فلینڈر، مورکل، عمران طاہر اور مک لارن نے دو دو جبکہ سٹین اور ڈومینی نے ایک ایک کھلاڑی کو آؤٹ کیا۔ منگل کو ماؤنٹ مانگانوئی میں دونوں ٹیموں کے درمیان تین میچوں کی سیریز کا پہلا میچ شروع ہوا تو پروٹیز ٹیم کے کپتان اے بی ڈی ویلیئرز نے ٹاس جیت کر پہلے فیلڈنگ کا فیصلہ کیا۔ کیویز ٹیم کی طرف سے گپٹل اور نیشام نے اننگز کا آغاز کیا۔ نیشام 16، مارٹن گپٹل 5، برؤنلی 24، برینڈ میکولم 16، کورے اینڈرسن صفر، لاتھم 29، ڈینیئل ویٹوری صفر، نیتھن میکولم 6، کائل ملز ایک رن بنا کر آؤٹ ہوئے۔ اس موقع پر لیوک رونچی کی عمدہ اننگز کا بھی خاتمہ ہوگیا۔ وہ آخری آؤٹ ہونے والے کھلاڑی تھے جو 99 رنز بنا کر آؤٹ ہوگئے۔ وہ صرف ایک رن کے فرق سے اپنے ون ڈے کیریئر کی پہلی سنچری مکمل نہ کر سکے۔ ٹرینٹ بولٹ 21 رنز کے ساتھ ناٹ آؤٹ رہے۔ کیویز ٹیم پہلے کھیلتے ہوئے 45.1 اوورز میں 230 رنز بنا کر آؤٹ ہوگئی اور رسل نے پروٹیز ٹیم کو میچ میں کامیابی کیلئے 231 رنز کا ہدف دیا۔ پروٹیز کی طرف سے ورنن فلینڈر، مورنے مورکل، عمران طاہر اور مک لارن نے دو دو جبکہ ڈیل سٹین اور پال ڈومینی نے ایک ایک کھلاڑی کو آؤٹ کیا۔ 231 رنز کے ہدف کے تعاقب میں پروٹیز کی طرف سے کیونٹن ڈی کک اور ہاشم آملہ نے اننگز کا آغاز کیا۔ کیونٹن ڈی کک پہلے آؤٹ ہونے والے کھلاڑی تھے جو 9 رنز بنا کر ٹرینٹ بولٹ کی گیند پر لاتھم کے ہاتھوں کیچ آؤٹ ہوئے۔ ڈیوپلیسی 8 رنز بنا کر ٹرینٹ بولٹ کی گیند پر رونچی کے ہاتھوں کیچ آؤٹ ہوئے۔ ریلی روسو تیسرے آؤٹ ہونے والے کھلاڑی تھے جو 26 رنز بنا کر کورے اینڈرسن کی گیند پر برؤنلی کے ہاتھوں کیچ آؤٹ ہوئے۔ ہاشم آملہ چوتھے آؤٹ ہونے والے کھلاڑی تھے جو کائل ملز کی گیند پر کلین بولڈ ہوگئے۔ اس کے بعد کپتان اے بی ڈی ویلیئرز اور پال ڈومینی نے شاندار بیٹنگ کا مظاہرہ کرتے ہوئے نہ صرف 139 رنز کی شراکت داری قائم کی بلکہ اپنی ٹیم کو فتح بھی دلا دی۔ اے بی ڈی ویلیئرز ناقابل شکست 89 اور پال ڈومینی ناقابل شکست 58 رنزکے ساتھ ناٹ آؤٹ رہے۔ جنوبی افریقہ کی ٹیم نے پہلے ون ڈے میچ میں مطلوبہ ہدف 48.1 اوورز میں 4 وکٹوں کے نقصان پر حاصل کر کے کیویز کو 6 وکٹوں سے شکست دیکر تین میچوں کی سیریز میں 1-0 کی برتری حاصل کر لی۔ کپتان اے بی ڈی ویلیئرز کو عمدہ بیٹنگ پر میچ کا بہترین کھلاڑی قرار دیا گیا۔</body>
</COUNTER_document>
