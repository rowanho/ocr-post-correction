<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0097.xml" newsdate="16.09.14" newspaper="APP" noofwordswithSWR="292" totalnoofsentences="13" totalnoofwords="401">
<headline>اصلاحات اور انفراسٹرکچر کی بہتری مضبوط اقتصادی ترقی کیلئے سازگار ماحول فراہم کر سکتی ہے صدر مملکت ممنون حسین کی ایشیائی ترقیاتی بینک کے صدر تاکی ہیکو نکاؤ سے گفتگو</headline>
<body>اسلام آباد ۔ 16 ستمبر (اے پی پی) صدر مملکت ممنون حسین نے کہا ہے کہ اصلاحات اور انفراسٹرکچر کی بہتری مضبوط اقتصادی ترقی کیلئے سازگار ماحول فراہم کر سکتی ہے۔ منگل کو یہاں ایوان صدر میں ایشیائی ترقیاتی بینک کے صدر تاکی ہیکو نکاؤ کے ساتھ ملاقات کے دوران بات چیت کرتے ہوئے انہوں نے کہا کہ ترقیاتی شراکت داروں کی مدد عوام کی اقتصادی خوشحالی کے لئے معاون ہو سکتی ہے۔ انہوں نے عشروں سے پاکستان اور ایشیائی ترقیاتی بینک کے تعلقات کار کی تعریف کی اور تعلیم، صحت، آبی وسائل، توانائی اور مواصلات سمیت مختلف شعبوں کی ترقی کے لئے بینک کے تعاون کو سراہا۔ موجودہ حکومت کی کمٹمنٹ کو اجاگر کرتے ہوئے انہوں نے کہا کہ حکومت پاکستان نے اقتصادی تنظیم نو اور معاشی بحالی پر توجہ دیتے ہوئے پاکستان کے عوام کا معیار زندگی بہتر بنانے کا تہیہ کر رکھا ہے۔ انہوں نے بے نظیر انکم سپورٹ پروگرام کے تحت سوشل پروٹیکشن ڈویلپمنٹ پراجیکٹ کے لئے ایشیائی ترقیاتی بینک کی 433 ملین ڈالر کی فنڈنگ کی بھی تعریف کی۔ صدر نے اس اعتماد کا اظہار کیا کہ اس فنڈنگ سے غریبوں کی مالی مدد اور فنی تعلیم کی فراہمی اور بالخصوص خواتین کو چھوٹے قرضوں کی گرانٹس کی فراہمی کے ساتھ غربت کے خاتمے میں مدد ملے گی۔ صدر نے قدرتی سانحات سے نمٹنے اور تعمیر نو کے کاموں کے لئے ایشیائی ترقیاتی بینک کی مہارت کی پیشکش کا بھی شکریہ ادا کیا۔ تاکی ہیکو نکاؤ نے پاکستان میں حالیہ سیلاب کے باعث ہونے والے جانی و مالی نقصان پر اظہار تعزیت کیا۔ صدر نے پاکستان، چین، افغانستان اور وسطی ایشیاء کے درمیان تجارت اور اقتصادی تعاون کے فروغ کے لئے اضافی روابط کے لئے ایشیائی ترقیاتی بینک کے وسطی ایشیائی علاقائی اقتصادی تعاون پروگرام کی بھی تعریف کی۔ ایشیائی ترقیاتی بینک کے وفد میں اے ڈی بی کے صدر کے چیف ایڈوائزر نواجنڈا، ڈائریکٹر جنرل وسطی مغربی ایشیائی ڈیپارٹمنٹ اے ڈی بی کلاز گرہیسر، کنٹری ڈائریکٹر اے ڈی بی ورنر لسپاج، کنٹری پروگرام آفیسر اے ڈی بی پاکستان ریذیڈمنٹ سعد پراچہ شامل تھے۔ اس موقع پر وزیر خزانہ سینیٹر اسحق ڈار، سیکرٹری خزانہ ڈویژن ڈاکٹر وقار مسعود، سیکرٹری ای اے ڈی محمد سلیم سیٹھی، ایگزیکٹو ڈائریکٹر اے ڈی بی محمد سمیع سعید بھی موجود تھے۔</body>
</COUNTER_document>
