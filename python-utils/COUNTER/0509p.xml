<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0509p.xml" newsdate="28.04.15" newspaper="nawa-e-waqt" noofwordswithSWR="507" totalnoofsentences="22" totalnoofwords="746">
<headline>جمہوری وطن پارٹی کے سربراہ طلال اکبر بگٹی انتقال کر گئے وزیراعظم اور دیگر رہنماﺅں کا اظہار افسوس</headline>
<body>لاہور+ کوئٹہ (خصوصی رپورٹر+ خصوصی نامہ نگار+ بیورو رپورٹ+ نوائے وقت نیوز+ نیوز ایجنسیاں) جمہوری وطن پارٹی کے سربراہ نوابزادہ طلال اکبر بگٹی 63 سال کی عمر میں انتقال کرگئے۔ اتوار اور سوموار کی درمیانی رات انکی طبیعت خراب ہوئی جس پر انہیں سی ایم ایچ ہسپتال کوئٹہ لے جایا گیا جہاں وہ حرکت قلب بند ہونے سے چل بسے۔ نوابزادہ طلال بگٹی سابق گورنر بلوچستان اور بگٹی قبائل کے سردار نواب اکبر خان بگٹی کے فرزندوں میں دوسرے نمبر پر تھے۔ وہ 17 مارچ 1952ءکو ڈیرہ بگٹی میں پیدا ہوئے۔ طلال بگٹی نے تین بیٹے نوابزادہ شازین بگٹی، نوابزادہ گہرام بگٹی اور میرچاکر خان بگٹی اور ایک بیوہ سوگوار چھوڑے ہیں۔ نوائے وقت نیوز کے مطابق اکبر خان بگٹی کے بیٹے طلال اکبر بگٹی پھیپھڑوں کے عارضے میں مبتلا تھے اور انہیں طبیعت زیادہ خراب ہونے پرہسپتال منتقل کیا گیا جہاں وہ دم توڑگئے۔ ادھر وزیراعظم نوازشریف نے طلال بگٹی کے انتقال پر افسوس کا اظہار کیا ہے اور کہا ہے کہ طلال بگٹی کی ملک کیلئے خدمات کو ہمیشہ یاد رکھا جائیگا جبکہ وزیراعلیٰ بلوچستان ڈاکٹر عبدالمالک بلوچ نے اظہار تعزیت اور افسوس کا اظہار کرتے ہوئے کہا ہے کہ طلال بگٹی کے انتقال سے ملک ایک بہترین سیاسی رہنما سے محروم ہوگیا جبکہ وزیر داخلہ چودھری نثار، وزیراعلی پنجاب شہبازشریف، راجہ ظفر الحق، آصف علی زرداری، عمران خان، سراج الحق، الطاف حسین، خورشید شاہ، فضل الرحمن، طاہر القادری، قائم علی شاہ، حافظ محمد سعید، پیر اعجاز ہاشمی، لیاقت بلوچ، حافظ ادریس، میاں اسلم، راشد نسیم، اسد اللہ بھٹو، شیخ انور سعید، احسان وائیں، سید منظور گیلانی، رحمت خان وردگ اور دیگر رہنماﺅں نے طلال بگٹی کے انتقال پر گہرے دکھ اور افسوس کا اظہار کیا ہے اور لواحقین سے تعزیت کا اظہار کیا ہے۔ طلال بگٹی کے خاندانی ذرائع نے بی بی سی کو بتایا کہ اتوار کی شام ان کی طبیعت اچانک خراب ہو گئی جس کے بعد انہیں فوری طور پر سی ایم ایچ منتقل کیا گیا۔ ڈاکٹروں سے طبی معائنہ کرانے کے بعد ان کو واپس گھر لایا گیا تھا لیکن آدھی رات کو ان کی طبیعت زیادہ خراب ہو گئی، انہیں دوبارہ ہسپتال لے جایا گیا جہاں ان کو دل کا دورہ بھی پڑا جو انکی موت کی وجہ بنا۔ نواب اکبر بگٹی کے انتقال کے بعد نوابزادہ طلال بگٹی جمہوری وطن پارٹی کے سربراہ بنے تھے۔ انہوں نے پسماندگان میں تین بیٹے اور ایک بیوہ چھوڑی ہے۔ اپنی وفات سے ایک روز قبل انہوں نے ایک پریس کانفرنس کی تھی جس میں انہوں نے بلوچستان کے مسئلے کو حل کرنے کے لئے ایک جرگہ بنانے کی تشکیل کی ضرورت پر زور دیا تھا۔ طلال بگٹی 17 مارچ 1952ءکو ڈیرہ بگٹی میں پیدا ہونیوالے طلال اکبر بگٹی، نواب اکبر بگٹی کے صاحبزادے اور بلوچستان کی ایک اہم سیاسی شخصیت تھے۔ انہوں نے 1957ءمیں ڈیرہ بگٹی کے ایک مقامی سکول سے ابتدائی تعلیم کا آغاز کیا، 1958ءمیں کوئٹہ گرامر سکول میں داخلہ لیاجبکہ 1959ءمیں وہ ایچی سن کالج لاہور میں بھی زیر تعلیم رہے۔ کالج کی تعلیم مکمل کرنے کے بعد طلال اکبر بگٹی نے پنجاب یونیورسٹی سے بی اے کی ڈگری حاصل کی۔ اکبر بگٹی کے بیٹے کی حیثیت سے طلال بگٹی کو قبائل میں خاص اہمیت حاصل تھی، تاہم سیاسی معاملات پر ا177ن کے اپنے والد سے تعلقات تناو191 کا شکار رہے اور اکبر بگٹی کی زندگی میں انہیں بلوچستان کی سیاست میں مرکزی کردار ادا کرنے کا موقع نہ مل سکا۔ والد کی موت کے بعد طلال بگٹی کچھ عرصہ خاموش رہے، بعدازاں جمہوری وطن پارٹی کے سربراہ کی حیثیت سے بلوچستان کی سیاست میں بھرپور طریقے سے داخل ہوگئے۔ طلال بگٹی نے سوگواران میں تین بیٹے شاہ زین بگٹی، نوابزادہ گہرام بگٹی اور میر چاکر بگٹی چھوڑے ہیں۔ علاوہ ازیں وزیراعلی پنجاب شہباز شریف نے طلال بگٹی کے انتقال پر گہرے دکھ کا اظہار کرتے ہوئے کہا ہے کہ طلال بگٹی نے ملک میں جمہوری روایات کو مستحکم بنانے کیلئے نمایاں کردار ادا کیا۔ علاوہ ازیں راجہ محمدظفر الحق، شیخ انور سعید، احسان وائیں، سید منظور علی گیلانی، رحمت خان وردگ نے نوابزادہ شاہ زین بگٹی سے انکے والد کی وفات پر ٹیلیفون پر اظہار تعزیت کیا اور کہا کہ نوابزادہ طلال بگٹی کی جمہوریت کیلئے خدمات ناقابل فراموش ہیں انکی موت پاکستان کا نقصان ہے۔ طلال بگٹی نے بلوچستان میں جاری علیحدگی پسندوں کی تحریک کا ساتھ دینے کی بجائے پاکستان کے حق میں جاندار موقف اختیار کرکے وفاق کو مضبوط کرنے کیلئے اہم کردار ادا کیا</body>
</COUNTER_document>
