<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0306.xml" newsdate="16.08.14" newspaper="APP" noofwordswithSWR="194" totalnoofsentences="11" totalnoofwords="287">
<headline>راجر فیڈرر، سرینا ولیمز اور ماریہ شرا پووا سنسناٹی ماسٹرز کے سیمی فائنل میں داخل</headline>
<body>سنسناٹی۔ 16 اگست (اے پی پی) راجر فیڈرر، ڈیوڈ فیرر، ملوس رانک اور جولین بینیٹو نے سنسناٹی ماسٹرز کے سیمی فائنل کیلئے کوالیفائی کر لیا، خواتین مقابلوں میں سرینا ولیمز، ماریہ شرا پووا، کیرولین وزنیاکی اور اینا ایوانووچ نے فائنل فور میں جگہ حاصل کر لی۔ تفصیلات کے مطابق اوہائیو کے شہر سنسناٹی میں مرد و خواتین کے درمیان ٹینس کے دلچسپ مقابلے جاری ہیں۔ مینز سنگلز میں سابق عالمی نمبر ایک راجرر فیڈرر نے برطانیہ کے اینڈی مرے کو دلچسپ مقابلے کے بعد 6-3 اور 7-5 سے شکست دے کر سیمی فائنل کیلئے کوالیفائی کر لیا۔ سپین کے ڈیوڈ فیرر نے ہم وطن حریف ٹومی روبریڈو کو سخت مقابلے کے بعد 6-4 ، 3-6 اور 6-3 سے شکست دے کر سیمی فائنل تک رسائی حاصل کی۔ کینیڈا کے ملوس رانک نے اٹلی کے فیبیو فوگینی کو یکطرفہ مقابلے کے بعد 6-1 اور 6-0 سے ہرا کر فائنل فور میں جگہ حاصل کی۔ ایک اور میچ میں فرانس کے جولین بینیٹو نے سوئٹزرلینڈ کے سٹین واورینکا کو 1-6 ، 6-1 اور 6-2 سے زیر کیا۔ ویمنز سنگلز کے کوارٹر فائنلز میں ٹاپ سیڈ امریکا کی سرینا ولیمز نے سربیا کی جلینا جانکووچ کو سٹریٹ سیٹس میں شکست دے کر سیمی فائنل میں جگہ بنائی، ان کی جیت کا سکور 6-1 اور 6-3 رہا۔ روس کی ماریہ شراپووا نے رومانیہ کی سمونہ ہالپ کو دلچسپ مقابلے کے بعد 3-6 ، 6-4 اور 6-4 سے ہرا کر سیمی فائنل تک رسائی حاصل کی۔ ڈنمارک کی کیرولین وزنیاکی نے پولینڈ کی اگنیسکا راڈونسکا 6-4 اور 7-5 سے زیر کیا جبکہ سربیا کی اینا ایوانووچ نے یوکرین کی ایلینا سوتولینا کو 6-2 اور 6-3 سے ہرایا</body>
</COUNTER_document>
