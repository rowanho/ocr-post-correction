<?xml version="1.0" encoding="UTF-8" standalone="no"?>
<COUNTER_document classification="ND" domain="foreign" filename="0571p.xml" newsdate="30.09.14" newspaper="daily_waqt" noofwordswithSWR="313" totalnoofsentences="20" totalnoofwords="535">
<headline>جنگ سے تھک چکے،طالبان امن کیلئے آئیں،اشرف غنی نے افغان صدر ،عبداللہ سے چیف ایگزیکٹو کا حلف اٹھا لیا</headline>
<body>کابل(اے پی پی)افغانستان کے نئے صدر اشرف غنی اور ملک کے پہلے چیف ایگزیکٹوعبداللہ عبداللہ نے اپنے عہدوں کا حلف اٹھا لیاہے۔صدر اشرف غنی نے طالبان کو امن مذاکرات میں شامل ہونے کی دعوت دیتے ہوئے کہا کہ 13سال گزر چکے ہیں ،اب طالبان کو ملک میں قیام امن کے لئے اگے آنا چاہئے ۔دوسری جانب دو خودکش حملوں میں 4سکیورٹیاہلکاروں سمیت 15افراد ہلاک ہو گئے ۔طالبان نے حملہ کی ذمہ داری قبول کر لی ۔میڈیا رپورٹ کے مطابق نو منتخب افغان صدر اشرف غنی نے ملک کے چیف جسٹس نے حلف لیا جس کے بعد انہوں نے ملک کے پہلے چیف ایگزیکٹو عبداللہ عبداللہ کی تعیناتی کے قانون پر دستخط کئے اور پھر حلف لیا ۔حلف برداری کے بعد عبداللہ عبداللہ نے اپنے مختصر خطاب میں کہا کہ کل کے حریف آج ایک ٹیم بن چکے ہیں اور وہ مل کر ملک کی ترقی کے لئے کام کریں گے۔ نو منتخب افغان صدر اشرف غنی نے اپنی تقریر میں اپنے انتخاب پر ملک کے عوام کا شکریہ ادا کر تے ہوئے کہا کہ ملک میں پہلی مرتبہ اقتدار کی جمہوری منتقلی قابل تعریف ہے ۔انہوں نے حکومتی امور چلانے میں تعاون کی اپیل کرتے ہوئے کہا کہ اگر وہ غلط فیصلہ کریں تو ان پر تنقید کی جائے ۔انہوں نے حکومت مخالف بالخصوص طالبان اور حزب اسلامہ کو امن مزاکرات کی دعوت دیتے ہوئے کہا کہ انکے جو بھی مسائل ہیں ہمیں بتائیں انکا حل تلاش کرینگے ،اشرف غنی نے کہا کہ سکیورٹی ہماری عوام کا اہم مطالبہ ہے اور ہم جنگ سے تھک چکے ہیں ۔تقریب میں ملک کے دع نئے نائب صدر عبدالرشید دوستم اور سرور دانش اور چیف ایگزیکٹو کے دو معاونین نے بھی اپنے عہدوں کا حلف لیا ۔تقریب حلف برداری میں غیر ملکی رہنماؤں اور سفیروں سمیت سینکڑوں اہم شخصیات موجود تھیں ۔تقریب میں پاکستان کی نمائندگی صدر ممنون حسین نے کی جبکہ سابق پاکستانی وزیر صدرداخلہ آفتاب شیر پاؤ اور محمود خان اچکزائی اور اسفند یار ولی جیسے سیاست دان بھی وہاں موجود تھے۔حلف برداری کی تقریب سے سبکدوش ہونے والے افغان صدر حامد کر زئی نے بھی الوداعی خطاب کیا ۔قبل ازاں حامد کر زئی نے صدر کی حیثیت سے ٹی وی سے نشر ہونے والے اپنے آخری پیغام میں افغان عوام کو مخاطب کرتے ہوئے ایک مرتبہ پھر امریکہ کو نشانہ بناتے ہوئے کہا کہ افغانستان میں گزشتہ کئی سالوں سے جاری جنگ افغانوں کے درمیاں نہیں تھی بلکہ غیر ملکیوں کے لیے تھی۔انہوں نے پاکستان پر بھی کڑی تنقید کی اور الزام عائد کیا کہ وہ افغانستان کہ خارجہ پالیسی پر کنٹرول حاصل کرنا چاہتاہے۔ان کا کہنا تھا کہ امن تب تک نہیں آئے گا جب تک امریکا اور پاکستان ایسا نہیں چاہیں گے۔انہوں نے نو منتخب صدر اشرف غنی کو بھی امریکا کے ساتھ معاملات میں محتاط رہنے کا مشورہ دیا ہے۔صدر ممنون حسین نے افغان صدر ڈاکٹر اشرف غنی اور چیف ایگزیکٹو عبداللہ عبداللہ سے صدارتی محل میں ملاقات کی اور کہا کہ ماضی بیت گیا ،نئے سرے سے تعلقات کو باہمی احترام اور محبت کے جذبے سے استوار کریں گے ۔پاکستان اور افغانستان کو مل کر دہشت گردی کے خلاف کام کرناہے ۔</body>
</COUNTER_document>
