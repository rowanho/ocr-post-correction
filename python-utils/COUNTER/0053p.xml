<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0053p.xml" newsdate="16.09.14" newspaper="nawa-e-waqt" noofwordswithSWR="277" totalnoofsentences="15" totalnoofwords="420">
<headline>پی ٹی آئی عوامی تحریک کے 136 کارکنوں کی ضمانتیں منظور‘ 39 کو جیل بھیج دیا گیا</headline>
<body>لاہور + اسلام آباد (وقائع نگار خصوصی +خصوصی رپورٹر+نامہ نگار ) تحریک انصاف اور عوامی تحریک کے کارکنوں کیخلاف ملک کے مختلف شہروں میں کریک ڈاﺅن جاری ہے جبکہ لاہور اور اسلام آباد کی مقامی عدالتوں نے دونوں جماعتوں کے 136 کارکنوں کی ضمانتیں منظور کرتے ہوئے ان کی رہائی کا حکم دیا ہے۔ لاہور میں جوڈیشل مجسٹریٹ نے تحریک انصاف کے گرفتار 29، سرگودھا میں انسداد دہشت گردی کی عدالت نے قائد آباد تھانے کو جلانے کے الزام میں گرفتار عوامی تحریک کے 10کارکنوں کو ریمانڈ پر جیل بھجوا دیا ہے۔ ان کارکنوں کو 2روز قبل میانوالی کے ایک مقدمے میں ضمانت پر رہا کیا گیا تھا۔ جبکہ ہائیکورٹ نے گرفتاریوں اور نظربندی کیخلاف پنجاب حکومت اور آئی جی کو 18 ستمبر کیلئے نوٹسز جاری کردیئے ہیں۔ بھکر میں پولیس نے عوامی تحریک کے عہدیداروں سمیت 6 افراد کو گرفتار کرلیا۔ دلے والا، سرائے عالمگیر، کھاریاں میں بھی متعدد کارکنوں کیخلاف مقدمات درج کرکے انہیں گرفتار کرلیا گیا ہے۔ الہ آباد پولیس نے تحریک انصاف چونیاں کے صدر جہانگیر ڈوگر اور دو کارکنوں محمد افضل اور محمد اصغر کو حراست میں لے لیا۔ اسلام آباد میں انسداد دہشت گردی کی خصوصی عدالت نے عوامی تحریک کے 102 کارکنوں کی ضمانت منظور کی جبکہ لاہور کی مقامی عدالت نے تحریک انصاف کے 34 کارکنوں کی ضمانتیں منظور کرتے ہوئے انہیں رہا کرنے کا حکم دیدیا۔ ادھر اسلام آباد میں تحریک انصاف کے کارکنوں نے ممکنہ کریک ڈاﺅن سے بچنے کیلئے اپنے خیموں میں مورچے کھودنا شروع کردیئے۔ مورچے چھ فٹ گہرے اور چار فٹ چوڑے ہیں، ہر مورچے میں چھ افراد پناہ لے سکتے ہیں۔ ہائیکورٹ میں عوامی تحریک کے کارکنوں کی نظربندی کے خلاف کیس میں پنجاب حکومت نے تحریری جواب جمع کروا دیا۔ جس میں کہا گیا ہے کہ کسی کارکن کی نظربندی کو عدالت میں چیلنج کرنے سے پہلے ہوم سیکرٹری اور ڈی سی سے رجوع کرنا لازم ہے لیکن عوامی تحریک نے ہوم سیکرٹری اور ڈی سی سے رجوع نہیں کیا لہٰذا درخواست کو ناقابل پذیرائی قرار دے کر خارج کیا جائے۔ دوسری جانب عوامی تحریک کے مزید گرفتار کارکنوں کے لواحقین نے انکی رہائی کیلئے ایک ایک لاکھ روپے کے مچلکے خصوصی عدالت میں جمع کرا دئیے ہیں۔ ادھر تحریک انصاف کے جن کارکنوں کی رہائی کے احکامات جاری ہوئے تھے وہ عدالتی دستاویز نہ پہنچنے کی وجہ سے گزشتہ روز کوٹ لکھپت جیل سے رہا نہ ہو سکے ان کی رہائی آج منگل کو ممکن ہو گی۔</body>
</COUNTER_document>
