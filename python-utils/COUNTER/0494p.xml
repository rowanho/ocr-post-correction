<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0494p.xml" newsdate="27.07.14" newspaper="daily_dunya" noofwordswithSWR="334" totalnoofsentences="14" totalnoofwords="510">
<headline>مہمان ٹیم کا کوئی بھی بلے باز سری لنکن سپنرز کو سنبھل کر نہ کھیل سکا، ہاشم آملہ نے دلیرانہ بیٹنگ کرتے ہوئے اکیلے ہی اپنی ٹیم کو فالو آن سے بچالیا جنوبی افریقہ کی پوری ٹیم 282رنز پر ڈھیرہوگئی ، پریرا کی 5 اور ہیراتھ کی 4 وکٹیں،سری لنکا نے دوسری اننگز میں 11رنز بنا کر برتری 150رنز کرلی</headline>
<body>کولمبو (اے پی پی) ہاشم آملہ کی ناقابل شکست سنچری کی بدولت جنوبی افریقن ٹیم سری لنکا کے خلاف دوسرے ٹیسٹ کی پہلی اننگز میں فالو آن سے تو بچ گئی لیکن وہ آئی لینڈرز کی پہلی اننگز کا سکور برابر کرنے میں ناکام رہی اور پوری ٹیم 282 رنز پر ڈھیر ہو گئی۔ ہاشم آملہ کے سوا جنوبی افریقن ٹیم کا کوئی بھی بلے باز سری لنکن سپنرز کو سنبھل کر نہ کھیل سکا، آملہ نے دلیرانہ بیٹنگ کرتے ہوئے شاندار سنچری سکور بنا کر اکیلے اپنی ٹیم کو فالو آن سے بچایا، آملہ ایک طرف ڈٹے رہے تاہم دوسری طرف کوئی بھی کھلاڑی ان کا ساتھ نہ دے سکا، ہاشم آملہ 139 رنز بنا کر ناقابل شکست رہے ، دلروان پریرا نے 5 اور ہیراتھ نے 4 وکٹیں حاصل کیں۔ سری لنکا نے تیسرے روز کھیل ختم ہونے تک اپنی دوسری اننگز میں بغیر کسی وکٹ کے نقصان پر 11 رنز بنا کر مجموعی طور پر 150 رنز کی برتری حاصل کر لی تھی۔ گزشتہ روز کولمبو ٹیسٹ کے تیسرے روز جنوبی افریقن ٹیم نے 98 رنز 3 کھلاڑی آئوٹ پر اپنی پہلی ادھوری اننگز دوبارہ شروع کی تو آملہ 46 اورڈی ویلیئرز 11 رنز پر کھیل رہے تھے ۔ 150 کے مجموعی سکور پر جنوبی افریقن ٹیم کو اس وقت شدید دھچکا لگا جب ڈی ویلیئرز 37 رنز بنا کر پریرا کی گیند پر ایل بی ڈبلیو ہو گئے ۔ جے پی ڈومنی بھی آملہ کا ساتھ نہ دے سکے اور ہیراتھ کی گیند پر چلتے بنے ، فلینڈر جنوبی افریقہ کے ساتویں آئوٹ ہونے والے کھلاڑی تھے جو 9 رنز بنانے کے بعد پریرا کی گیند کا نشانہ بنے ، آملہ نے عمدہ کارکردگی کے سلسلے کو نہ چھوڑا اور شاندار سنچری مکمل کی، یہ ان کے کیریئر کی 22 ویں سنچری ہے ۔ سٹین نے کافی دیر تک آملہ کا ساتھ دیا اور دونوں بلے بازوں کے درمیان آٹھویں وکٹ کی شراکت میں 47 رنز بنے ، سٹین 30 رنز بنا کر ہیراتھ کی گیند پر آئوٹ ہوئے ۔ عمران طاہر جنوبی افریقہ کے نویں آئوٹ ہونے والے کھلاڑی تھے جو 15 رنز بنا کر ہیراتھ کی گیند پر کیچ آئوٹ ہوئے ۔ مورنے مورکل صفر پر پریرا کا نشانہ بنے ، آملہ 139 رنز بنا کر ناٹ آئوٹ رہے ۔ اس طرح جنوبی افریقہ کی پوری ٹیم پہلی اننگز میں 282 رنز پر پویلین لوٹ گئی۔ دلروان پریرا نے 5 رنگناہیراتھ نے 4 اور سرنگا لکمل نے ایک وکٹ حاصل کی۔ سری لنکا نے تیسرے روز کھیل کے اختتام پر بغیر کسی وکٹ کے نقصان 11 رنز بنا کر مجموعی طور پر 150 رنز کی برتری حاصل کر لی تھی۔ اپل تھرنگا 6 اور کوشل سلوا 5 رنز کے ساتھ وکٹ پر موجود ہیں۔</body>
</COUNTER_document>
