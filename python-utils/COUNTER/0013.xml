<?xml version="1.0" encoding="UTF-8" standalone="no"?>
<COUNTER_document classification="WD" domain="sports" filename="0013.xml" newsdate="02.08.14" newspaper="APP" noofwordswithSWR="170" totalnoofsentences="9" totalnoofwords="248">
<headline>کامن ویلتھ گیمز، پاکستانی باکسر محمد وسیم نے چاندی کا تمغہ جیت لیا، مجموعی تمغوں کی تعدا چار ہوگئی فائنل میں محمد وسیم کو آسٹریلوی باکسر سے شکست</headline>
<body>گلاسگو ۔ 2 اگست (اے پی پی) کامن ویلتھ گیمز میں پاکستانی باکسر محمد وسیم نے چاندی کا تمغہ جیت لیا، فیصلہ کن معرکے میں محمد وسیم آسٹریلوی باکسر اینڈریو مولونی سے شکست کھا گئے۔ اس طرح پاکستان کی میگا ایونٹ میں چاندی کے تمغوں کی تعداد تین جبکہ مجموعی تمغوں کی تعداد چار ہوگئی ہے۔ سکاٹ لینڈ کے شہر گلاسگو میں جاری کامن ویلتھ گیمز میں گزشتہ روز باکسنگ مقابلوں کی 52 کلوگرام کیٹیگری کے فائنل میں آسٹریلوی باکسر اینڈریو مولونی نے پاکستانی باکسر محمد وسیم کو سخت مقابلے کے بعد شکست دے کر گولڈ میڈل جیت لیا۔ محمد سیم نے آسٹریلوی حریف کا جم کر مقابلہ کیا اور تیسرے راؤنڈ میں ایک پوائنٹ کی سبقت حاصل کی تاہم ابتدائی دونوں راؤنڈز میں ایک ایک پوائنٹ پیچھے رہ جانے کی وجہ سے وہ ایک پوائنٹ کے فرق سے پاکستان کیلئے پہلا طلائی تمغہ جیتنے میں ناکام رہے۔ واضح رہے کہ 26 سالہ محمد وسیم نے سیمی فائنل میں گھانا کے باکسر عبدل عمر کو شکست دی اور فائنل میں جگہ بنائی تھی۔ کامن ویلتھ گیمز میں اس تمغے کے ساتھ پاکستان کے چاندی کے تمغوں کی تعداد تین اور مجموعی تمغوں کی تعداد چار ہوگئی ہے۔ گرین شرٹس نے ریسلنگ میں ایک چاندی اور ایک کانسی جبکہ جوڈو اور باکسنگ میں ایک ایک چاندی کا تمغہ اپنے نام کیا۔</body>
</COUNTER_document>
