<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0338.xml" newsdate="25.10.14" newspaper="APP" noofwordswithSWR="178" totalnoofsentences="7" totalnoofwords="269">
<headline>انضمام کا ریکارڈ پاش پاش، یونس خان نے ٹیسٹ میں زیادہ سنچریوں کا ریکارڈ اپنے نام کر لیا،خان ایک ٹیسٹ میں مسلسل دو سنچریاں بنانے والے ساتویں پاکستانی اور 40 برس بعد آسٹریلیا کے خلاف ٹیسٹ میں مسلسل سنچریاں بنانے والے پہلے کھلاڑی بن گئے</headline>
<body>دبئی ۔ 25 اکتوبر (اے پی پی)انضمام الحق کا ریکارڈ ٹوٹ گیا، یونس خان پاکستان کی طرف سے ٹیسٹ میچوں میں زیادہ سنچریاں بنانے والے بلے باز بن گئے، اس کے علاوہ خان نے ایک ٹیسٹ میں مسلسل دو سنچریاں بنانے والے ساتویں پاکستانی اور 40 برس بعد آسٹریلیا کے خلاف ٹیسٹ میں یہ کارنامہ انجام دینے والے پہلے بلے باز بن گئے۔ خان نے آسٹریلیا کے خلاف جاری پہلے ٹیسٹ کی دوسری اننگز میں سنچری بنا کر یہ سنگ میل عبور کیا۔ دبئی میں آسٹریلیا کے خلاف جاری پہلے ٹیسٹ کی دوسری اننگز میں یونس خان نے انتہائی شاندار بلے بازی کا مظاہرہ کیا، انہوں نے 2 چھکوں اور 6 چوکوں کی مدد سے 103 رنز کی ناقابل شکست اننگز کھیلی، یہ ان کے کیریئر کی 26 ویں سنچری ہے اور وہ پاکستان کی جانب سے زیادہ سنچریاں بنانے والے بلے باز بھی بن گئے۔ خان ٹیسٹ میچ میں مسلسل دو سنچریاں بنانے والے ساتویں پاکستانی بلے باز بھی بن گئے، اس سے قبل محمد یوسف، انضمام الحق، یاسر حمید، وجاہت اللہ واسطی، جاوید میانداد اور حنیف محمد بھی یہ اعزاز حاصل کر چکے ہیں، اس کے علاوہ یونس خان 40 برسوں بعد آسٹریلیا کے خلاف ٹیسٹ میچ میں مسلسل دو سنچریاں بنانے والے پہلے بلے باز بھی بن گئے۔ اس سے قبل 1974ء میں گلین ٹرنر نے یہ کارنامہ انجام دیا تھا۔</body>
</COUNTER_document>
