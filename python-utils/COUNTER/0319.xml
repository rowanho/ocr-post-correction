<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0319.xml" newsdate="24.11.14" newspaper="APP" noofwordswithSWR="160" totalnoofsentences="7" totalnoofwords="243">
<headline>پاکستان سمیت دنیا بھر میں خواتین پر تشدد کے خاتمہ کا عالمی دن آج منایا جائیگا</headline>
<body>فیصل آباد۔24نومبر (اے پی پی):پاکستان سمیت دنیا بھر میں خواتین پر تشدد کے خاتمہ کا عالمی دن آج 25نومبر بروزمنگل کو منایا جائیگا۔مذکورہ دن منانے کامقصد خواتین پر گھریلو تشدد ، جسمانی تشدد ، جنسی طور پر ہراساں کرنے ، دفاتر ، نیم سرکاری، صنعتی، کاروباری ، تجارتی و دیگر اداروں میں کام کے دوران صعوبتوں سے نجات اور ان کے مسائل کے متعلق آگاہی اور شعوری بیداری پیدا کرناہے ۔ خواتین پر تشدد کے خاتمہ کے عالمی دن کے آغاز اقوام متحدہ کے زیر اہتمام جنرل اسمبلی کی ایک قرار داد کی منظوری کے بعد 25نومبر 1999ء سے کیا گیاجس کے بعد یہ دن ہر سال 25نومبر کو پاکستان سمیت دنیا بھر میں خواتین پر تشدد کے خاتمہ کے عالمی دن کے طورپر منایا جاتاہے۔ وائٹ ربن کمپین پاکستان کے ترجمان نے اے پی پی کو بتایاکہ خواتین پر تشدد تہذیب یافتہ دنیا کا سب سے بڑا مسئلہ ہے اور ایک عالمی ادارے کی رپورٹ کے مطابق دنیا بھر میں ہر 6میں سے 1عورت کو کسی نہ کسی طرح مردکے تشد د کا نشانہ بننا پڑتا ہے۔ انہوں نے بتایاکہ متعلقہ ادارے خواتین کے حقوق اور ان کے خلاف ہر قسم کے جسمانی ، جنسی، ذہنی تشدد کے خاتمہ کیلئے بھر پور مہم جاری رکھے ہوئے ہیں تاکہ خواتین کو ان کے حقوق سے روشناس کروانے سمیت صنفی عدل و مساوات کو یقینی بنایا جا سکے۔</body>
</COUNTER_document>
