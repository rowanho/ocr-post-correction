<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0237p.xml" newsdate="19.09.14" newspaper="nawa-e-waqt" noofwordswithSWR="258" totalnoofsentences="9" totalnoofwords="446">
<headline>ادارے تباہ ہو رہے ہیں‘ روپے کی چیز ہزار میں ملتی ہے‘ کوئی چیک اینڈ بیلنس نہیں: سپریم کورٹ</headline>
<body>اسلام آباد (نمائندہ نوائے وقت) سپریم کورٹ نے جان بچانے والی ادویات کی قیمتوں میں روز افزوں اضافہ اور ڈرگ ریگولیٹری اتھارٹی کا مستقل سربراہ تعینات کرنے سے متعلق ’’نوائے وقت‘‘ کی خبر پر لئے ازخود نوٹس مقدمے میں اٹارنی جنرل کو نوٹس جاری کرتے ہوئے آج جمعہ تک جواب طلب کر لیا ہے۔ عدالت نے معاملے پر غفلت برتنے پر سخت برہمی کا اظہار کرتے ہوئے کہا کہ ادویات کی مقررہ کردہ قیمتوں کے خلاف کورٹس سے حکم امتناعی حاصل کر لئے جاتے ہیں، مبینہ ملی بھگت سے سب کام ہو رہا ہے ڈرگ پالیسی کیوں نہیں بنائی گئی اٹھارویوں ترمیم کے بعد اب یہ ذمہ داری صوبوں کی تھی جس ادارے کو دیکھتے ہیں اسے کوئی قائم مقام چلا رہا ہوتا ہے مستقل سربراہوں کا تقرر کیوں نہیں کیا جاتا، ادارے تباہ ہو رہے ہیں۔ ایک روپے کی چیز ایک ہزار میں فروخت ہو رہی ہے کوئی چیک اینڈ بیلنس نہیں ہے؟ جسٹس گلزار احمد نے اتھارٹی کے نمائندے سے استفسار کیا کہ کمپنیاں ادویات کی قیمتوں کا تعین کیسے کرتی ہیں؟ ادویات بنانے کا مواد درآمد کیا جاتا ہے یا پھر ملک کے اندر ہی خام مال دستیاب ہے؟ ایک روپے کی چیز کی قیمت ایک ہزار کیوں مقرر کرتے ہیں؟ چیف جسٹس نے کہا کہ ادویہ ساز کمپنیاں زیادہ قیمت وصول کرتی ہیں اربوں روپے کا منافع کمایا جاتا ہے، غریب کا علاج کرانا بھی مشکل ہو گیا ہے۔ ڈپٹی اٹارنی جنرل ساجد الیاس نے عدالت کو بتایا کہ ڈرگ ریگولیٹری اتھارٹی ادویات کی قیمتیں مقرر کرتی ہے تو کمپنیاں عدالتوں سے حکم امتناعی حاصل کر لیتی ہیں، کئی کمپنیوں نے سندھ ہائیکورٹ سے حکم امتناعی لے رکھا ہے۔ جسٹس گلزار نے کہا کہ ڈرگ ریگولیٹری اتھارٹی بہت بڑا ادارہ بن چکا ہے، اگر کمپنیوں نے حکم امتناعی لیا تو اتھارٹی نے پھر کیا کیا؟ جسٹس ناصرالملک نے کہا کہ آپ نے حکم امتناعی کے خلاف اپیل کیوں دائر نہ کی؟ جسٹس امیرہانی نے کہا کہ اتھارٹی نے آنکھیں بند کر رکھی ہیں۔ ایک حکم امتناعی کی بنیاد پر درجنوں مزید حکم جاری ہو جاتے ہیں۔ کیا ملک میں کوئی ادارہ ہے جس کا مستقل سربراہ ہو؟ ڈرگ ریگولیٹری اتھارٹی کا سربراہ بھی قائم مقام ہے۔ وکیل حفیظ پیرزادہ نے کہا کہ 2008 میں بھی یہ معاملہ عدالت کے سامنے آیا تھا، وفاق نے یقین دہانی کرائی تھی کہ قیمتوں سے متعلق پالیسی بنائی جائے گی، پالیسی بنانا تو درکنار ابھی تک اس کا اعلان بھی نہیں کیا گیا، ادویات کی قیمتوں کے تعین کیلئے پالیسی کیوں نہیں بنائی جا رہی؟ اب اٹھارویں ترمیم کے بعد تو یہ صوبائی معاملہ ہو چکا ہے۔</body>
</COUNTER_document>
