<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0521p.xml" newsdate="18.10.14" newspaper="daily_dunya" noofwordswithSWR="269" totalnoofsentences="12" totalnoofwords="406">
<headline>بے امنی ہو تو ترقی نہیں‌ ہوسکتی ملک اپنی بقا کی فیصلہ کن جنگ لڑ رہا ہے نواز شریف ہم امن کے خواہاں ہیں لیکن خودمختاری پر سمجھوتہ نہیں کریں گے، پاک فوج کی قربانیوں پر فخر ہے،خطے میں ہونے والی تبدیلیوں سے غافل نہیں،بحریہ کی ضروریات پوری کی جائینگی . گوادر کو جلد عالمی معیار کی بندرگاہ بنانا چاہتے ہیں، جلد جدید ہوائی اڈہ اور بجلی گھر بھی تعمیر کرینگے ،لاہور میں نیوی وار کالج کے نئے کمپلیکس کی افتتاحی تقریب سے خطاب</headline>
<body>لاہور، اسلا م آباد (نمائندگان دنیا ، خبر ایجنسیاں) وزیر اعظم محمد نوا ز شریف نے کہا ہے کہ پاکستان اپنی بقا کی فیصلہ کن جنگ لڑ رہا ہے۔ بے امنی ہو تو ترقی نہیں ہوسکتی۔ ہم امن کے خواہاں ضرور ہیں مگر آزادی اور قومی خود مختاری پر کوئی سمجھوتا نہیں کیا جاسکتا۔ لاہور میں نیول وار کالج کے نئے کمپلیکس کی افتتاحی تقریب سے خطاب کرتے ہوئے نواز شریف نے کہا کہ ہم خطے میں رونما ہونے والی بحری تبدیلیوں سے غافل نہیں، گوادر پورٹ کو جلد آپریشنل کرکے اسے بین الاقوامی معیار کی بندرگاہ میں تبدیل کریں گے، جلد جدید ہوائی اڈہ اور بجلی گھر بھی تعمیر کرینگےہماری بہادر مسلح افواج انتہا پسندی اور دہشت گردی کی لعنت کو ہمیشہ کے لئے ختم کرنے کی خاطر فیصلہ کن جنگ لڑ رہی ہیں، اس جنگ میں فوج کے جوان بے مثال قربانیاں پیش کر رہے ہیں۔ بحریہ ایک قابل فخر قومی ادارہ ہے۔ بحری حدود کی حفاظت اور ملکی دفاع کے لئے بحریہ کی ضروریات کو کبھی نظر انداز نہیں کیا جائے گا۔ وزیراعظم نے اس امر پر مسرت کا اظہار کیا کہ پاک بحریہ کو عملی طور پر ایک بہت موثر اورقابل اعتماد قوت کے طور پر تسلیم کیا جاتا ہے جس نے انفرادی سطح پر اور باہمی اشتراک کے ساتھ بحری مشقوں میں اپنی صلاحیتوں کا اظہار کیا ہے۔ بحریہ کی سی ٹی ایف 150 اور سی ٹی ایف 151 کی بحری مشقوں میں شرکت کو عالمی سطح پر سراہا گیا ہے۔ وزیر اعظم کا کہنا تھا کہ گوادر تا کاشغر شاہراہ کی تعمیر کا منصوبہ بھی شروع کیا جا رہا ہے۔ پاک چین اقتصادی راہداری کے ذیل میں کئی منصوبے پائپ لائن میں ہیں۔ نئے ایئر پورٹ، ایکسپریس وے اور گوادر میں بجلی گھر کی تعمیر کی مثال پیش کرتے ہوئے نواز شریف نے کہا کہ گوادر پورٹ ملک کی ترقی میں اہم کردار ادا کرنے کے ساتھ ساتھ پورے خطے میں ترقیاتی عمل تیز کردے گی۔</body>
</COUNTER_document>
