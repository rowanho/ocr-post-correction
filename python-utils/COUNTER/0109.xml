<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0109.xml" newsdate="31.09.14" newspaper="APP" noofwordswithSWR="380" totalnoofsentences="21" totalnoofwords="637">
<headline>وزیراعظم محمد نواز شریف کا پٹرولیم مصنوعات کی قیمتوں میں نمایاں کمی کا اعلان منفی سیاست سے قومی معیشت کو نقصان پہنچا ،حکومت عوام کی بہبود اور ملک کو ترقی و خوشحالی کی شاہراہ پر گامزن کرنے کے لئے پرعزم ہے، قیمتوں میں کمی کا فائدہ عوام کو منتقل کرنے میں صوبائی حکومتیں اپنا موثر کردار ادا کریں ، وزیراعظم محمد نواز شریف کاوفاقی کابینہ کے اجلاس سے خطاب پٹرول کی قیمت 103.62 روپے فی لیٹر سے کم کر کے 94.19 روپے فی لیٹر کر دی گئی، ڈیزل کی قیمت 107.39 روپے سے کم کر کے 101.21 روپے فی لیٹر ہو گی</headline>
<body>اسلام آباد ۔ 31 اکتوبر (اے پی پی) وزیراعظم محمد نواز شریف نے پٹرولیم مصنوعات کی قیمتوں میں نمایاں کمی کا اعلان کرتے ہوئے کہا ہے کہ منفی سیاست سے قومی معیشت کو نقصان پہنچا ہے لیکن موجودہ حکومت عوام کی بہبود اور ملک کو ترقی و خوشحالی کی شاہراہ پر گامزن کرنے کے لئے پرعزم ہے۔ انہوں نے یہ بات جمعہ کو یہاں وفاقی کابینہ کے اجلاس کی صدارت کرتے ہوئے کہی۔ وزیراعظم نے اعلان کیا کہ پٹرول کی قیمت 103.62 روپے فی لیٹر سے کم کر کے 94.19 روپے فی لیٹر کر دی گئی ہے اس طرح اس میں 9.43 روپے فی لیٹر کی کمی ہو گی۔ ڈیزل کی قیمت 107.39 روپے سے کم کر کے 101.21 روپے فی لیٹر ہو گی اور اس میں 6.18 روپے فی لیٹر کمی واقع ہوئی ہے۔ ہائی آکٹین کی قیمت 131.13 سے کم کر کے 116.45 روپے فی لیٹر کر دی گئی ہے اس طرح اس میں 14.68 روپے فی لیٹر کمی آئی ہے۔ مٹی کا تیل 95.68 روپے فی لیٹر سے کم کر کے 87.52 روپے فی لیٹر کر دیا گیا ہے اس طرح اس میں 8.16 روپے فی لیٹر کی کمی واقع ہو گی۔ وزیراعظم نے کہا کہ اس اقدام سے مہنگائی کم ہو گی، اشیاء کی نقل و حمل کے اخراجات میں کمی ہو گی اور عام آدمی کو فائدہ پہنچے گا۔ وزیراعظم نے کہا کہ پٹرولیم مصنوعات کی قیمتوں میں کمی کا فائدہ عوام کو منتقل کرنے میں صوبائی حکومتیں اپنا موثر کردار ادا کریں۔ وزیراعظم نے تمام وزرائے اعلیٰ سے کہا کہ وہ عوام کے لئے ٹرانسپورٹ کے کرایوں کو پٹرولیم مصنوعات کی قیمتوں میں کمی کے مطابق کم کرائیں تاکہ اس کا فائدہ خاص طبقہ کو نہیں بلکہ عوام کو اور ملک و قوم کو پہنچے۔ وزیراعظم نے کہا کہ اس سے نقل و حمل، ٹیوب ویل کے اخراجات میں کمی کے ساتھ ساتھ زرعی شعبے کو فائدہ پہنچے گا۔ انہوں نے کہا کہ ڈیزل کی قیمت میں کمی سے کاشت کار کو براہ راست فائدہ ہو گا، کسان خوشحال ہو گا، دیہی ترقی ہو گی۔ وزیراعظم محمد نواز شریف نے کہا کہ پٹرولیم مصنوعات کی قیمت میں کمی کا اثر ملک کے طول و عرض میں جانا چاہیے۔ وزیراعظم نے کہا کہ حکومتی پالیسیوں کی وجہ سے روپے کے مقابلے میں ڈالر کی قدر 13 روپے کم ہوئی۔ وزیراعظم نے کہا کہ تمام حکومتوں کو پانچ سال پورے کرنے چاہئیں، ہر حکومت آنے والی حکومت کو اچھا پاکستان دے کر جائے۔ انہوں نے کہا کہ کئی چیلنجز ورثے ملے لیکن تمام مسائل حل کرنے کے لئے پرعزم ہیں۔ انہوں نے کہا کہ حکومت موٹرویز، ڈیموں، مواصلاتی رابطوں سمیت معیشت کی ترقی پر توجہ مرکوز کئے ہوئے ہے۔ انہوں نے کہا کہ دھرنوں سے معیشت کو نقصان پہنچا، ملک میں بیرونی سرمایہ کاری متاثر ہوئی اور ترقی کی رفتار سست ہوئی، دھرنے والے مسائل کا سپریم کورٹ کی بجائے چوک میں فیصلہ کرنا چاہتے تھے۔ وزیراعظم نے کہا کہ بجلی کا بحران ختم ہونے اور بجلی کے منصوبوں کی تکمیل میں کسی تاخیر کے ذمہ دار دھرنے والے ہوں گے۔ انہوں نے کہا کہ چینی صدر سمیت بڑے وفود کے دورے دھرنوں کی وجہ سے ملتوی ہوئے تاہم دھرنوں سے ہونے والے نقصان کی تلافی کی کوشش کر رہے ہیں۔</body>
</COUNTER_document>
