<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0585.xml" newsdate="12.09.14" newspaper="APP" noofwordswithSWR="202" totalnoofsentences="11" totalnoofwords="299">
<headline>چینی صدر ژی جن پنگ کا صدر مملکت ممنون حسین سے پاکستان میں سیلاب سے تباہی پر دکھ اورہمدردی کا اظہار</headline>
<body>اسلام آباد ۔ 12 ستمبر (اے پی پی) چین کے صدر ژی جن پنگ نے صدر مملکت ممنون حسین کے ساتھ پاکستان کے مختلف حصوں میں شدید سیلاب پر دکھ اور ہمدردی کا اظہار کیا ہے۔ چینی وزراعظم لی کی کیانگ اور چین کے وزیر خارجہ وانگ یی نے بھی بالترتیب وزیراعظم محمد نواز شریف اور وزیراعظم کے مشیر برائے قومی سلامتی و امور خارجہ سرتاج عزیز کے ساتھ 8 ستمبر کو ہمدردی کا اظہار کیا۔ اپنے خطوط میں چینی قیادت نے شدید سیلاب پر تشویش کا اظہار کیا جس کے نتیجے میں پاکستان میں بھاری جانی و مالی نقصان ہوا۔ انہوں نے سیلاب سے متاثرہ علاقوں کے عوام کے ساتھ چین کی حکومت اور عوام کی طرف سے گہرے دکھ اور ہمدردی کا اظہار کیا۔ انہوں نے کہا کہ چینی عوام مشکل کی گھڑی میں پاکستان کے عوام کے ساتھ کھڑے ہیں۔ ژی جن پنگ نے اپنے خط میں کہا کہ چین کو یقین ہے کہ پاکستان کی حکومت اور عوام قدرتی آفت پر قابو پا لیں گے اور سیلاب سے متاثرہ علاقوں میں جلد بحالی کو ممکن بنائیں گے۔ خطوط میں کہا گیا ہے کہ چین پاکستان کی ضرورت کے مطابق بحالی کی کوششوں میں معاونت اور ضروری مدد کے لئے تیار ہے۔ 9 ستمبر کو چین کے پاکستان میں سفیر سن وی ڈونگ نے اسلام آباد میں چینی سفارت خانہ کی جانب سے 20 لاکھ روپے کا عطیہ حکومت پاکستان کی طرف سے بحالی کی کوششوں میں مدد کے لئے سیکریٹری خارجہ اعزاز احمد چوہدری کے حوالے کیا۔ اسلام آباد میں چینی سفارت خانہ نے ریڈ کراس چائنہ کی جانب سے 50 ہزار امریکی ڈالر کی نقد امداد پاکستان ریڈ کریسنٹ سوسائٹی کے حوالے کی۔</body>
</COUNTER_document>
