<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0405.xml" newsdate="23.07.14" newspaper="INN" noofwordswithSWR="308" totalnoofsentences="21" totalnoofwords="542">
<headline>شمالی وزیرستان آپریشن مقاصد کے حصول تک جاری رہے گا،طارق فاطمی</headline>
<body>واشنگٹن۔۔۔۔۔وزیر اعظم نواز شریف کے امور خارجہ کے خصوصی معاون طارق فاطمی نے کہا ہے ، کہ پاکستان چاہتا ہے کہ افغانستان سے امریکی فوج کی واپسی کے بعد بھی امریکا دہشت گردی کے خلاف جنگ کے اخراجات کی ادائیگی جاری رکھے۔ برطانوی خبر رساں ادارے کے مطابق واشنگٹن میں صحافیوں سے بات کرتے ہوئے انہوں نے کہا کہ وزیرستان میں فوجی کارروائی تب تک جاری رہے گی جب تک کہ وہاں سے دہشت گردی کو ختم کرنے کا مقصد حاصل نہ ہو جائے۔انھوں نے کہا کہ اس آپریشن میں پاکستان یہ نہیں دیکھ رہا کہ یہ شدت پسند کس ملک سے ہیں ، کس قوم سے ہیں یا پھر سیاسی طور پر وہ کس کے ساتھ ہیں۔آپریشن بارے فاطمی نے کہا کہ جب اتنا بڑا آپریشن ہوتا ہے اور اتنی بڑی فوج تعینات کی جاتی ہے تو ظاہر ہے وہ ہوا میں نہیں ہوتا ، پوری دنیا کو اس کا پتہ چلتا ہے۔یہ صحیح ہے کہ بہت سے افراد وہاں سے بھاگ نکلے ہیں لیکن ہماری پالیسی سب کو نشانے بنانے کی ہے۔گزشتہ برسوں میں پاکستان نے دہشت گردی کے خلاف جنگ میں جو رقم خرچ کی ہے وہ امریکا کے ساتھ ایک معاہدے کے تحت پاکستان کو واپس کی جاتی رہی ہے۔خیال کیا جا رہا ہے کہ افغانستان سے امریکی فوج کی واپسی کے بعد شاید یہ کولیشن سپورٹ فنڈ جاری نہیں رہے اور پاکستان سے جاری رکھنے کی کوشش کر رہا ہے۔طارق فاطمی آج کل امریکا کے دورے پر ہیں۔اس سے قبل خارجہ امور کے بارے میں وزیراعظم کے خصوصی معاون طارق فاطمی نے واشنگٹن میں بین الاقوامی امن سے متعلق امریکی تھنک ٹینک کارنیجی اینڈوومنٹ میں اظہار خیال کر تے ہوئے کہا کہ پاکستان بھارت کیساتھ تمام تصفیہ طلب معاملات مذاکرات کے ذریعے حل کرنے کا خواہاں ہے۔علاقائی امن کے بارے میں وزیراعظم نواز شریف کا نظریہ بیان کرتے ہوئے طارق فاطمی نے کہا کہ پاکستان افغانستان، ایران اور بھارت کی قیادت سے رابطے کیلئے مستقل کوششیں کررہا ہے۔پاکستان اور بھارت کے درمیان تعلقات کے حوالے سے انہوں نے کہا کہ پاکستان بھارت کے ساتھ سیاسی، تجارتی اور سیکورٹی کے معاملات جامع مذاکرات کے ذریعے حل کرنا چاہتا ہے۔طارق فاطمی نے کہا کہ پاکستان اور بھارت کے درمیان جامع مذاکرات کی بحالی کی صورت میں دونوں ملک منڈی تک بلا امتیاز رسائی کے مقصد کے حصول کے لئے کام کریں گے۔پاکستان اور امریکہ کے درمیان تعلقات کے بارے میں انہوں نے کہا کہ بعض پیچیدگیوں کے باوجود دونوں ملکوں کے درمیان قریبی روابط ہیں اور وہ اس اہم شراکت داری کو دیرپا اور مزید مضبوط بنانے کی اہمیت سے آگاہ ہیں جبکہ دونوں ممالک کے درمیان تعلقات اب مستحکم سمت کی طر ف گامزن ہے انہوں نے بڑھتی ہوئی مارکیٹ کی رسائی کی اہمیت پر زور دیتے ہوئے پاکستان کے مختلف شعبوں خاص کرتوانائی کے ِشعبے میں امریکی حکومت کی معاونت کا شکریہ ادا کیا۔طارق فاطمی نے سوال و جواب کے سیشن کے دوران پاکستان کے داخلی معاملات اور خارجہ تعلقات بارے مختلف سوالات کے جواب دئیے۔شمالی وزیرستان میں ہشت گردوں کے خلاف جاری کارروائی کے بارے میں طارق فاطمی نے کہا کہ عسکریت پسند اپنے ٹھکانوں سے راہ فرار اختیار کررہے ہیں اور عسکریت پسندں کے خلاف یہ کارروائی ضرورت کے مطابق جاری رکھی جائے گی۔</body>
</COUNTER_document>
