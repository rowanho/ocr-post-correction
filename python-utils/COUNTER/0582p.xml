<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0582p.xml" newsdate="24.09.14" newspaper="express" noofwordswithSWR="312" totalnoofsentences="10" totalnoofwords="516">
<headline>ملک آئی ایم ایف کی پالیسی پر چلانا ہے یا آئین کے تحت؟فیول ایڈجسٹمنٹ عوام کے سرپڑ ہتھوڑا مارنا ہے،تقسیم کار کمپنیاں بڑی چور ہیں:عدالت سبسڈی سے صحت و تعلیم کے شعبے متاثر ہونگے ،وکیل،یہ حکومتی نااہلی ہے،ہر مہینے سٹاک میں پڑے تیل پر اضافی سرچارج لیا جاتا ہے:فاضل بنچ</headline>
<body>اسلام آباد(خصوصی خبرنگار)سپریم کورٹ نے قرار دیا ہے کہ بجلی کے بلوں کے معاملے پر عوام کا استحصال ہو رہا ہے،حکومت موقف واضع کرے ملک آئی ایم ایف یا واشنگٹن کی پالیسی کے تحت چلانا ہے یا پھرآئین کے تحت؟بجلی کی قیمتوں اور سبسڈی کے معاملے کو آئین کی روشنی میں دیکھا جائے گا۔جسٹس جواد خواجہ کی سربراہی میں فل بنچ نے بجلی کی قیمتوں کے متعلق حکومت کی نظر ثانی درخواست کی سماعت کی،جسٹس جواد خواجہ نے کہا حکومت بتائے عوام کو سبسڈی نہ دینے پر آئی ایم ایف،عالمی بنک یا واشنگٹن سے کوئی مفاہمت ہوئی ہے یا نہیں،بھارتی حکومت آئی ایم ایف کی شرائط مسترد کر سکتی ہے تو ہم کیوں نہیں؟جسٹس دوست محمد نے کہا کہ سب سے بڑی چور تو بجلی کی تقسیم کار کمپنیاں خود ہیں،وہ عوام کو چوری پر مجبور کرتی ہیں،فیول ایڈجسٹمنٹ کا فارمولا ظلم اور عوام کے سروں پر ہتھوڑا مارنا ہے،ہر مہینے سٹاک میں پڑے سستے تیل پر اضافی سرچارج لیا جاتا ہے،اگر ایف آئی اے کو انکوائری کے لئے کہا جائے تو ہر چیز سامنے آ جائے گی۔حکومت کے پاس نجی بجلی گھروں کی نگرانی کا کوئی انتظام نہیں،پلانٹ بوسیدہ ہو چکے ہیں،جس کمپنی کے ساتھ ایک ہزیر میگا واٹ بجلی کا معاہدہ تھااس کی پیداواری صلاحیت دو سو میگا واٹ رہ گئی ہے لیکن حکومت خاموش ہے۔معاہدے کا پاسداری نہ کرنے والے کتنے بجلی گھروں کو شوکاز نوٹس ہوااور کیا کاروائی ہوئی،کیا حکومت کے پاس نگرانی کا کوئی نظام ہے یا پھر صرف عوام کے سرپڑ ہتھوڑا مارا جا رہا ہے۔حکومتی وکیل نے کہا کہ سبسڈی کے باعث سرکلر ڈیٹ پھر بڑھ گیاہے،سلسلہ جاری رہا تو بحران پر قابو پانا مشکل ہو جائے گا۔ جسٹس جوادایس خواجہ نے کہا کہ سرکلر ڈیٹ بڑھتا جائے گا،ہم نے کہا ہے کہ مسئلہ مصنوعی طریقے سے ختم نہیں کیا جا سکتا۔حکومت نے عوام کی جیبوں سے رقم نکال کر ادائیگی کی ہے،سرکلر ڈیٹ ختم کرنے کا طریقہ یہ نہیں کے جو لوگ بل دیتے ہیں ان پر مزید بوجھ ڈالا جائے بلکہ جو بل نہیں دیتے اور بجلی چوری کرتے ہیں ان سے وصولی کی جائے۔جسٹس دوست محمد نے کہا یوٹیلٹی بلوں ک ذریعے عوام پر عذاب نازل کیا گیا،ہر مہینے فیول ایڈجسٹمنٹ کے نام پریونٹ 4روپے مہنگا کر دیا جاتا ہے،سرکاری وکیل نے کہا حکومت سبسڈی سے انکاری نہیں،اس وقت بھی 344ارب روپے کی سبسڈی دی جا رہی ہے لیکن اس سے صحت اور تعلیم کا شعبہ متاثر ہوتا ہے۔جسٹس جواد خواجہ نے کہا کہ یہ حکومتی نااہلی ہے کہ وہ ایک ادارہ نہیں چلا سکتی،این این آئی کے مطابق انہوں نے کہا کہ حکومت بتائے کہ ایسی کیا مجبوری ہے بجلی پر سبسڈی ختم کی گئی،عدالت نے بجلی پر سبسڈی،سرکلرڈیٹ پر معاہدے کے مطابق بجلی پیدا نہ کرنے کی صورت میں آئی پی پیز کیخلاف کاروائیوں کی تفصیلات طلب کرتے ہوئے سماعت 10دن کیلئے ملتوی کردی۔</body>
</COUNTER_document>
