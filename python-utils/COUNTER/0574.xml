<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0574.xml" newsdate="09.09.14" newspaper="APP" noofwordswithSWR="349" totalnoofsentences="14" totalnoofwords="556">
<headline>خصوصی عدالت نے شوکت عزیز کی طرف سے سابق صدرپرویزمشرف کو ایمرجنسی لگانے کی ایڈوائس کی دستاویز کو بطور شہادت قبول کرنے کی استدعا مسترد کر دی وکیل صفائی فروغ نسیم کا پیش کردہ خط جعلی اور من گھڑت ہے، اکرم شیخ، دستاویز کو کیس کا حصہ نہیں بنا سکت تاہم پرویز مشرف کے وکلاء تحقیقاتی ٹیم کے سربراہ سے اس دستاویز کی بنا پر سوالات کر سکتے ہیں، عدالت</headline>
<body>اسلام آباد ۔ 09 ستمبر (اے پی پی) خصوصی عدالت نے سابق صدرپرویزمشرف کیخلاف سنگین غداری کے مقدمہ میں وکیل صفائی فروغ نسیم کی جانب سے سے پیش کی گئی اس دستاویز کو بطور شہادت قبول کرنے سے انکار کر دیا جو ان کے بقول تین نومبر 2007 ء کو ملک میں ایمرجنسی کے نفاذ کے لئے اس وقت کے وزیر اعظم شوکت عزیز نے بطورایڈوائس پرویز مشرف کو بجھوائی تھی۔ عدالت نے واضح کیا کہ دو صفحات پر مشتمل اس دستاویز کوبطور شہادت پیش نہیں کیا جا سکتا اور نہ اسے عدالتی کارروائی کا حصہ بنایا جائے گا۔ منگل کوجسٹس فیصل عرب کی سربراہی میں جسٹس طاہرہ فاطمہ اورجسٹس یاورعلی پرمشتمل تین رکنی بنچ نے کیس کی سماعت کی۔ سماعت کے آغاز پر وکیل صفائی فروغ نسیم نے 3 نومب2007ء کوایمرجنسی کے نفاذ کے حوالے سے سابق صدرکو وزیراعظم شوکت عزیزکی جانب سے لکھا گیاخط پیش کیااورکہاکہ اس خط میں سابق صدرکو ایمرجنسی نافذ کرنے کی ایڈوائس دی گئی تھی۔ پراسیکوٹر ٹیم کے سربراہ اکرم شیخ نے اس خط کوجعلی قراردیا اورکہا کہ یہ ایک من گھڑت خط ہے۔ فروغ نسیم نے پیش کردہ خط کووزیراعظم شوکت عزیزکی ایڈوائس قراردیتے ہوئے مطالبہ کیا کہ سابق وزیراعظم کونوٹس جاری کیاجائے اور اگرپراسیکیوٹر چاہے توسابق وزیراعظم سے اس خط کی تصدیق بھی کرے، یہ خط انٹرنیٹ پر دستیاب ہے جواس سے قبل اخبار میں بھی شائع ہوچکاہے جس کی کسی نے تردید نہیں کی۔ فروغ نسیم نے کہا کہ اگر نوٹس کے باوجود شوکت عزیزعدالت میں پیش نہ ہوسکیں تو ایک کمیشن مقررکرکے لندن میں سابق وزیراعظم سے اس خط کے مستنداور اصلی ہونے کے بارے میں پوچھاجائے۔ جسٹس فیصل عرب نے کہا کہ ہم اس دستاویز کو کیس کا حصہ نہیں بنا سکتے کیونکہ یہ مصدقہ نہیں ہے تاہم پرویز مشرف کے وکلاء تحقیقاتی ٹیم کے سربراہ سے اس دستاویز کی بنا پر سوالات کر سکتے ہیں۔ سماعت کے دوران ایف آئی اے کے افسرمقصود الحسن پردوبارہ جرح کرتے ہوئے وکیل صفائی نے کہا کہ گواہ نے چارج شیٹ میں ایسے کسی معاو ن یا سہولت کارکاذکرنہیں کیا جس نے ایمرجنسی کے نفاذ میں سابق صدرکی مددکی ہو۔ جس پرمقصود الحسن نے جواب دیاکہ ایف آئی اے کی ٹیم نے گورنروں ، وزراء ،اٹارنی جنرل ،سیکرٹری کابینہ ڈویژن اورصدرکے پرنسپل سیکرٹری سے تحقیقات کیں جس میں یہ بات سامنے آئی کہ ایمرجسنی لگانے کے ذمہ دارصرف سابق صدر ہیں، سیکرٹری کابینہ نے ایمرجنسی کے نفاذ کوایک طرح سے مارشل لاء قراردیاہے۔ مقصود الحسن نے کہا کہ ایمرجنسی کے نفاذ میں پرویز مشرف کی معاونت کسی پر ثابت نہیں ہو سکی، وہ اس بات سے بھی لاعلم ہیں کہ اس کے وقت کے وزیر اعظم شوکت عزیز نے تین نومبر 2007 کو ملک میں ایمرجنسی کے نفاذ کے لئے ایڈوائس صدر کو بھجوائی اور یہ کہنا بھی درست نہیں کہ استغاثہ نے وزیر اعظم کی طرف سے بجھوائی گئی کوئی سمری چھپائی ہے۔ بعدازاں عدالت نے کیس کی مزید سماعت آج بدھ کی صبح تک ملتوی کردی۔</body>
</COUNTER_document>
