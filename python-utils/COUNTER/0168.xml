<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0168.xml" newsdate="14.11.14" newspaper="APP" noofwordswithSWR="447" totalnoofsentences="27" totalnoofwords="730">
<headline>وزیراعظم محمد نواز شریف کے دورہ چین کے دوران طے پانے والے 19 میں سے 13 توانائی سے متعلق معاہدوے 2017ء تک مکمل کئے جائیں گے، یہ مکمل طور پر شفاف اور کسی شرط کے بغیر ہیں، ان معاہدوں کا مقصد پاکستان کی سماجی و اقتصادی ترقی میں حصہ لینا خصوصاً پاکستان کو توانائی کے بحران سے نکالنے میں مدد کرنا ہے  وزیراعظم محمد نواز شریف کے دورہ چین کے حوالے سے چینی سفارت خانہ کے سینئر عہدیدار کی صحافیوں کو بریفنگ</headline>
<body>اسلام آباد ۔ 14 نومبر (اے پی پی) چینی سفارت خانہ کے ایک سینئر عہدیدار نے کہا ہے کہ وزیراعظم محمد نواز شریف کے دورہ چین کے دوران طے پانے والے 19 معاہدوں میں سے 13 توانائی سے متعلق ہیں جو 2017ء تک مکمل کئے جائیں گے۔ جمعہ کو وزیراعظم کے دورہ کے بارے میں صحافیوں کو بریفنگ دیتے ہوئے انہوں نے کہا کہ وزیراعظم نواز شریف اور چینی وزیراعظم لی کی چیانگ کی موجودگی میں 19 معاہدوں پر دستخط کئے گئے۔ انہوں نے کہا کہ ان معاہدوں کا مقصد پاکستان کی سماجی و اقتصادی ترقی میں حصہ لینا بالخصوص پاکستان کو توانائی کے بحران سے نکالنے میں مدد کرنا ہے جو مکمل طور پر شفاف اور کسی شرط کے بغیر ہیں۔ چینی عہدیدار نے یقین دلایا کہ ان معاہدوں پر مقررہ مدت کے اندر حقیقی روح کے مطابق عمل درآمد کیا جائے گا۔ ممکنہ طور پر بیشتر معاہدوں خاص طور پر توانائی کے شعبہ سے متعلق معاہدوں پر کام 2017ء تک مکمل ہو جائے گا۔ انہوں نے کہا کہ دونوں وزرائے اعظم کی موجودگی میں دستخط شدہ دستاویزات کاروبار کے بین الاقوامی ضابطے اور پاکستان کے قوانین اور ضابطوں کے مطابق ہیں۔ انہوں نے کہا کہ ان سے پاک چین اقتصادی تعلقات کو مزید تقویت دینے کے لئے چینی قیادت کے عزم اور حوصلے کی عکاسی ہوتی ہے۔ اس سے دوطرفہ اسٹریٹجک شراکت داری کو مزید قوت ملے گی۔ دونوں ممالک کے درمیان طے پانے والے معاہدوں میں قائداعظم سولر پارک میں سولر بجلی کی پیداوار، دونوں ممالک کے درمیان آپٹک فائبر بچھانے کے لئے آسان قرضہ، تھر کے بلاک 2 میں 65 لاکھ میٹرک ٹن کوئلہ کی کان کنی، 870 میگاواٹ کے سوکھی کناری ہائیڈرو پاور پراجیکٹ، 1320 میگاواٹ کا ساہیوال میں کوئلہ سے چلنے والا بجلی کا منصوبہ اور 100 میگاواٹ کا جم پیر ونڈ پاور پراجیکٹ کیلئے ایم او یو شامل ہیں۔ ایک معاہدہ فیصل آباد میں انڈسٹریل پارک کے قیام سے متعلق ہے۔ چینی عہدیدار نے کہا کہ ان معاہدوں سے ملک کے تمام حصوں اور سب لوگوں کو فائدہ ہوگا۔ پاک چین اقتصادی راہداری منصوبے کے بارے میں انہوں نے کہا کہ اس پر کام خوش اسلوبی سے جاری ہے اور عوام بہت جلد پاکستان کی سماجی و اقتصادی ترقی پر اس کے اثرات دیکھیں گے۔ شاہراہ قراقرم کی اپ گریڈیشن کے لئے مذاکرات پہلے ہی جاری ہیں۔ انہوں نے یقین دلایا کہ چین گوادر بندرگاہ کی ترقی میں فعال کردار ادا کرے گا۔ پاک چین تعلقات دونوں کے مفاد میں اصولوں، باہمی احترام اور اعتماد پر مبنی ہیں۔ چینی عہدیدار نے کہا کہ پاکستان کے ساتھ تعلقات کو مضبوط بنانا ان کی خارجہ پالیسی کا اہم جزو ہے۔ ہم ’’آہنی برادر‘‘ ہیں اور یہ مقبول الفاظ بالعموم چینی عوام صرف پاکستان کے لئے استعمال کرتے ہیں۔ انہوں نے نواز شریف کے دورہ کو نہایت مفید قرار دیتے ہوئے امید ظاہر کی کہ یہ باہمی تعلقات کو نئی بلندیوں تک لے کر جائے گا۔ جب ان کی توجہ سمجھوتوں کے بارے میں پی ٹی آئی کے سربراہ عمران خان کے بعض تحفظات اور تنقید کی جانب مبذول کرائی گئی تو انہوں نے اس پر کسی قسم کے تبصرے سے گریز کرتے ہوئے کہا کہ یہ پاکستان کا داخلی معاملہ ہے۔ انہوں نے کہا کہ دونوں ممالک کی قیادت نے وزیراعظم نواز شریف کے دورہ کے دوران تفصیلی اور مفید بات چیت کی۔ دورہ کے دوران وزیراعظم نے ایشیاء پیسیفک اقتصادی تعاون سربراہ اجلاس کے دوران علاقائی سرگرمیوں کے بارے میں مذاکرہ میں بھی شرکت کی۔ ایک سوال کے جواب میں انہوں نے انسداد دہشت گردی کی کاوشوں میں پاکستان کے کردار کو سراہا۔ انہوں نے کہا کہ دہشت گردوں کے خلاف فوجی کارروائی اور اس ضمن میں فوجی اور سویلین افراد کی قربانیاں نہایت قابل تحسین ہیں۔ چینی عہدیدار نے کہا کہ دونوں ممالک کا انسداد دہشت گردی کے بارے میں یکساں موقف ہے۔ دونوں ممالک نے افغانستان میں امن، مفاہمت اور ترقی کے لئے بھی یکساں موقف اختیار کیا ہے</body>
</COUNTER_document>
