<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0532.xml" newsdate="09.10.14" newspaper="APP" noofwordswithSWR="369" totalnoofsentences="19" totalnoofwords="574">
<headline>اللہ کے فضل اور عوام کی دعاؤں سے دہشتگردی کے خلاف جنگ جیت رہے ہیں، شرپسندوں کا صفایا کر دیا،شہید فوجی افسروں اور جوانوں کی اعلیٰ ترین قربانیوں سے پاکستان محفوظ ہو گیا،وزیر اعظم محمد نواز شریف کا شمالی وزیرستان میں جاری ’’ضرب عضب ‘‘ آپریشن پر پیش رفت بارے بریفننگ کے بعد افسر وں اور جوانوں سے خطاب،چیف آف آرمی سٹاف جنرل راحیل شریف نے میرانشاہ آمد پر وزیر اعظم کا خیرمقدم کیا، 90 فیصد علاقہ شرپسندوں سے کلیئر کر دیا گیا،دہشتگردوں کا کمانڈ اینڈ کنٹرول سینٹر تباہ،بڑی مقدار میں اسلحہ اور بارود برآمد کر لیا گیا،وزیر اعظم کو بریفنگ</headline>
<body>میرانشاہ ۔ 09اکتوبر (اے پی پی) وزیر اعظم محمد نواز شریف نے پاکستان کے بہتر مستقبل اور اسے ایک محفوظ اور پر امن ملک بنانے کیلئے دہشتگردی کے خلاف کامیاب ’’ ضرب عضب ‘‘ آپریشن پر پاک فوج کو زبردست خراج تحسین پیش کیا ہے ۔انہوں نے جمعرات کو شمالی وزیرستان میں جاری ’’ضرب عضب ‘‘ آپریشن پر پیش رفت کے بارے میں بریفننگ میں شرکت کے بعد افسر وں اور جوانوں سے خطاب کیا۔ اپنے خطاب میں وزیر اعظم نے علاقے کو دہشتگردوں سے صاف کرنے کیلئے پاکستان کی مسلح افواج کی کوششوں کو سراہتے ہوئے کہا کہ یہ ایک مشکل جنگ ہے جیسا کے دشمن سامنے سے نہیں چھپ کر وار کرتا ہے ۔ انہوں نے کہا کہ اللہ کے فضل اورعوام کی دعاؤں سے دہشتگردی کے خلاف جنگ جیت رہے ہیں ۔علاقے سے شرپسندوں کا صفایاکیا گیا ہے ۔ وزیر اعظم نواز شریف نے ملک کی خاطر جانوں کا نذرانہ پیش کرنے والوں کو زبر دست خراج عقیدت پیش کرتے ہوئے کہا کہ شہید فوجی افسروں اور جوانوں نے اعلیٰ ترین قربانی پیش کر کے پاکستان کو محفوظ بنایا ہے ۔ انہوں نے پاکستان کے طویل مدتی سیکیورٹی تقاضوں کیلئے یہ جنگ لڑنے والوں کے خاندانوں کو بھی مبارکباد دی ۔انہوں نے پاکستان کے پرامن اور خوشحال مستقبل کیلئے اس جنگ کی کامیابی کے ساتھ قیادت کرنے پر جنرل راحیل شریف کی بھی تعریف کی ۔ وزیر اعظم نے آخر میں پاکستان زندہ باد ، پاک فوج زندہ باد کا نعرہ لگایا ۔ قبل ازیں چیف آف آرمی سٹاف جنرل راحیل شریف نے شمالی وزیر ستان کے ایجنسی ہیڈ کوارٹر میرانشاہ آمد پر وزیر اعظم کا خیرمقدم کیا ۔ انہیں آپریشن کے بارے میں بریفنگ دیتے ہوئے بتایا گیا کہ اب تک ایک ہزار سے زائد دہشتگردوں کو ہلاک کیا جا چکا ہے اور 90فیصد علاقے کو شرپسندوں سے صاف کر دیا گیا ہے ۔انہیں بتایا کہ پاک فضائیہ ، آرٹلری یونٹس اور سپیشل سروسز گروپ نے آپریشن کو کامیاب بنانے میں کلیدی کردار ادا کیا ہے اور ملک کی عسکری تاریخ میں شجاعت کا نیاباب رقم کیا ہے ۔ انہیں بتایا گیا کے میر علی ، دیکان ، بویا اور دتہ خیل کو مکمل طور پر کلیئر کر دیا گیا ہے ۔ دہشتگردوں کے کمانڈ اینڈ کنٹرول سینٹر کو تباہ کر دیا گیا ہے جبکہ اسلحہ اور بارود کی بڑی مقدار بازیاب کی گئی ہے ۔ وزیر اعظم کو دہشتگردوں کے ٹھکانوں سے ملنے والا اسحلہ بھی دکھایا گیا جن میں ملٹی بیرل راکٹ لانچرز ، خود کار رائفلز ،راکٹ لانچرز ، بارودی سرنگیں، بم بنانے کے آلات اور مواصلاتی ساز و سامان شامل تھا۔ وزیر داخلہ چوہدری نثار علی خان ، وزیر برائے ریاستیں و سرحدی امور لیفٹیننٹ جنرل (ر) عبدالقادر بلوچ اور گورنر خیر پختونخوا سردار مہتاب احمد خان بھی ان کے ہمراہ تھے۔ وزیر اعظم نے افسروں اور جوانوں کے ساتھ دوپہر کا کھانا بھی کھایا</body>
</COUNTER_document>
