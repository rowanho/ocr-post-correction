<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0519p.xml" newsdate="19.10.14" newspaper="daily_dunya" noofwordswithSWR="218" totalnoofsentences="4" totalnoofwords="332">
<headline>سیاسی جماعتیں پالیسیوں میں تسلسل کیلئے میثاق معیشت کریں ٹیکس اصلاحات کمیشن حکومت ٹیکس کلچر کا فروغ چاہتی ہے ، ٹیکسوں کا دائرہ بڑھانے کیلئے کمیشن کے ممبران سفارشات تیارکریں،وزیر خزانہ اسحق ڈار پونے چار ماہ میں 641ارب جمع کئے ، ٹیکس اصلاحات ایجنڈے پر عملدرآمد کیلئے 6کمیٹیاں بنائی جائینگی،چیئرمین ایف بی آر</headline>
<body>اسلام آباد (خبر نگار خصوصی)ٹیکس اصلاحات کمیشن کے پہلے اجلاس میں ملک کی تمام سیاسی جماعتوں سے مطالبہ کیا گیا ہے کہ معاشی پالیسیوں میں تسلسل کیلئے میثاق جمہوریت کی طرز پرمیثاق معیشت بھی کیا جائے اور حکومتوں کی تبدیلیوں سے ملک کی معاشی پالیسیوں کے تسلسل پر کوئی اثرنہیں پڑنا چاہئے تاکہ سرمایہ کاروں کے اعتماد کو مجروح ہونے سے بچایا جاسکے ، کمیشن کے آئندہ اجلاس میں جنرل سیلز ٹیکس کو یکمشت ایک ہی سٹیج پر وصول کرنے کے حوالے سے ایک تجویز پر غور کیا جائے گا جبکہ انکم ٹیکس خود تشخیصی سکیم میں بڑے پیمانے پر تبدیلیوں کا بھی امکان ہے ، ایف بی آر ہیڈ کوارٹرز میں وزیر خزانہ اسحاق ڈارنے کمیشن کے افتتاحی اجلاس سے خطاب کرتے ہوئے کہا کہ حکومت ملک میں ٹیکس کلچر کو فروغ دینا چاہتی ہے اس ضمن میں ٹیکسوں کے دائرہ اختیار کو وسعت دینے کی اشد ضرورت ہے اس ضمن میں انہوں نے ٹیکس اصلاحات کمیشن کے ممبران سے فوری طور پر سفارشات کی تیاری ،ٹیکس مقدمات کی تعداد کم کرنے کیلئے کہا۔ انہوں نے ٹیکس نظام کو منصفانہ بنانے اور ٹیکس ٹو جی ڈی پی میں اضافہ کیلئے سفارشات کی تیاری کی بھی ہدایت کی،ٹیکس اصلاحات کمیشن کے چیئرمین سید مسعود علی نقوی نے شرکا کو کمیشن کے دائرہ اختیار سے آگاہ کیا ۔ چیئرمین ایف بی آر طارق باجوہ نے بتایا ایف بی آر نے ٹیکس اصلاحات کے ایجنڈے پر عمل درآمد کیلئے چھ سیکٹورل کمیٹیاں بنانے کا فیصلہ کیا ہے ،رواں مالی سال 2014-15کے اختتام پر ٹیکس وصولی جی ڈی پی 9.7فیصد تک پہنچ جائے گی،رواں مالی سال کے پونے چار ماہ کے دوران ایف بی آر نے 641ارب روپے جمع کئے ہیں ۔</body>
</COUNTER_document>
