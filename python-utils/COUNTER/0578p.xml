<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0578p.xml" newsdate="29.10.14" newspaper="nawa-e-waqt" noofwordswithSWR="210" totalnoofsentences="12" totalnoofwords="342">
<headline>صوبے پولیو روکنے میں تعاون کریں ورنہ مریض 10 گنا بڑھ سکتے ہیں: وزیراعظم</headline>
<body>اسلام آباد (بی بی سی+ ایجنسیاں) وزیراعظم محمد نوازشریف نے کہا ہے کہ اگر پولیو وائرس کے پھیلاو¿ کو نہ روکا جاسکا تو ملک میں پولیو کے مریضوں کی تعداد دس گنا تک بڑھ سکتی ہے۔ وزیراعظم ہاو¿س سے منگل کو جاری ہونے والے ایک بیان کے مطابق نوازشریف نے یہ بات چاروں صوبائی وزراعلیٰ کے نام ایک خط میں کہی ہے۔ میاں نوازشریف نے خط میں لکھا ہے کہ ’بلاشبہ پولیو کے حوالے سے صورتحال خطرناک ہے اور نیشنل ایمرجنسی ایکشن پلان کو مضبوط کرنے کی ضرورت ہے۔‘ انہوں نے کہا ’یہ پیش گوئی کی جا رہی ہے کہ اگر پولیو وائرس کے پھیلاو¿ کو نہ روکا گیا تو آئندہ چند برسوں میں پولیو کیسز کی تعداد دس گنا بڑھ سکتی ہے۔ وزیراعظم نے وزرائے اعلیٰ سے کہا کہ امن و امان کے لحاظ سے خراب صورتحال سے دوچار علاقوں میں رسائی کو یقینی بنانے، متاثرہ علاقوں سے ملک کے دیگر حصوں میں پولیو وائرس کے پھیلاو¿ کو روکنے اور پولیو وائرس سے پاک ہوجانیوالے صوبوں کو مستقل بنیادوں پر اس سے پاک رکھنے کے اقدامات کئے جائیں۔ صوبائی حکام کے نام خط میں وزیراعظم نے دنیا سے پولیو کے خاتمے کیلئے انڈی پینڈنٹ مانیٹرنگ بورڈ کی جانب سے پولیو کو عالمی ایمرجنسی قرار دینے پر بھی بات کی اور پاکستان پر سفری پابندیوں کا حوالہ بھی دیا۔ میاں نوازشریف نے اپنے مراسلے میں ہدایت کی ہے کہ وزرائے اعلیٰ اپنی کوششوں کو دگنا کریں اور پولیو کے خاتمے کیلئے وفاقی حکومت اور صوبائی سطح پر رابطے بھی قائم کریں۔ وزیراعظم نے ان سے کہا ہے کہ وہ اپنے اپنے صوبوں میں خطرے سے دوچار علاقوں کی نشاندہی کریں اور وہاں کی ضروریات پورا کریں۔ مزید برآں آئی این پی کے مطابق ملک میں پولیو کے مزید 5 نئے کیس سامنے آگئے ہیں۔ خیبر پی کے میں سے ایک جبکہ فاٹا سے 4 کیسوں کی تصدیق کی گئی ہے۔ محکمہ صحت کے مطابق ملک بھر میں رواں برس پولیو کیسوں کی تعداد 227 تک جا پہنچی ہے۔</body>
</COUNTER_document>
