<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0576.xml" newsdate="14.09.14" newspaper="APP" noofwordswithSWR="171" totalnoofsentences="14" totalnoofwords="296">
<headline>صوبہ خیبر پختونخوا کی حکومت نے صوبہ میں پورا بجٹ ہی خرچ نہیں کیا تو ترقی کیا خاک کریں گے، صوبہ پنجاب میں خیبرپختونخوا سے زیادہ تعلیم پرخرچ ہورہا ہے، وفاقی وزیراطلاعات ونشریات سینیٹر پرویز رشید</headline>
<body>اسلام آباد ۔ 14 ستمبر (اے پی پی) وفاقی وزیر اطلاعات ونشریات اور قومی ورثہ سینیٹر پرویز رشید نے کہا ہے کہ صوبہ خیبر پختونخوا کی حکومت نے صوبہ میں پورا بجٹ ہی خرچ نہیں کیا تو ترقی کیا خاک کریں گے۔صوبہ پنجاب میں خیبرپختونخوا سے زیادہ تعلیم پر خرچ ہورہا ہے۔ اتوار کو اپنے بیان میں وفاقی وزیر اطلاعات ونشریات سینیٹر پرویز رشید نے کہا ہے کہ عمران کو کے پی کے میں مینڈیٹ ملا لیکن وزیر اعلیٰ کو کنٹینر میں قید کردیا گیا۔ عمران خیبرپختونخوا میں سکولوں اور ہسپتالوں کی حالت بدلیں پھر نصیحت کریں۔تعلیم پر خرچ کے حوالے سے عمران اپنی حکومت کی فکر کریں۔ انہوں نے کہا کہ عمران نے مشکل وقت میں آئی ڈی پیز کا پوچھا ہی نہیں۔انہوں نے کہا کہ عمران کا ان بے گھر ہونے والے افراد کو کھانا کھلانے میں کیا کردار تھا؟ انہوں نے کہا کہ عمران اپنی صفوں میں چھپے ٹیکس چوروں کو پہچانیں پھر حکومت پر تنقید کریں۔عمران خان دھرنے میں جعلی بیانات دے رہے ہیں اور اپنے کارکنوں کوموسم کے رحم و کرم پر چھوڑ کر خود بنی گالہ میں اپنی رہائش گاہ پر چلے جاتے ہیں۔پرویز رشید نے کہا کہ عمران خان نے اپنی تقریر میں دعوی کیا ہے کہ وہ اگلے دن بڑ انکشاف کریں گے لیکن وہ اس میں ناکام رہے۔عمران خان دھرنے میں صرف دو ہزار لوگوں کی موجودگی کے ساتھ نام نہاد ڈیڈ لائن دے رہے ہیں۔آزادی اور نہ ہی انقلاب برپا ہو گا۔ انہوں نے کہا کہ پی ایم ایل (ق)کے کارکن دھرنوں میں رقم لے کر شرکت کر رہے ہیں۔</body>
</COUNTER_document>
