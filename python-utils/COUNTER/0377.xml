<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0377.xml" newsdate="19.12.14" newspaper="APP" noofwordswithSWR="322" totalnoofsentences="12" totalnoofwords="498">
<headline>پہلا ٹیسٹ، ویسٹ انڈین ٹیم پہلی اننگز میں فالو آن کا شکار،دوسری اننگز میں 2 وکٹوں پر 76 رنز بنا لئے کالی آندھی کو اننگز کی شکست سے بچنے کیلئے مزید275رنز اور پروٹیز کو فتح کیلئے 8وکٹیں درکار، فلینڈر کی5 وکٹیں</headline>
<body>سینچورین ۔ 19 دسمبر (اے پی پی) جنوبی افریقن باؤلرز کی تباہ کن باؤلنگ کی بدولت ویسٹ انڈین ٹیم پہلے ٹیسٹ کی پہلی اننگز میں فالو آن کا شکار ہو گئی۔ کالی آندھی نے تیسرے روز کھیل ختم ہونے تک اپنی دوسری اننگز میں 2وکٹوں پر 76رنز بنا لئے تھے، مہمان ٹیم کو اننگز کی شکست سے بچنے کیلئے مزید275رنز جبکہ پروٹیز کو فتح کیلئے 8وکٹیں درکار ہیں۔ ایل آر جانس 33اور ماروین سیموئل 13رنز بنا کر وکٹ پر موجود ہیں۔ قبل ازیں ویسٹ انڈین ٹیم جنوبی افریقہ کی پہلی اننگز 552 رنز کے جواب میں 201 رنز بنا کر آؤٹ ہو گئی تھی اور اسے فالو آن کی خفت کا سامنا کرنا پڑا تھا۔ فلینڈر اور مورکل نے حریف ٹیم کے کسی بھی بلے باز کو سنبھل کر کھیلنے کا موقع نہ دیا، ڈیوون سمتھ 35 رنز بنا کر ٹاپ سکورر رہے۔ جمعہ کو سینچورین ٹیسٹ کے تیسرے روز ویسٹ انڈین ٹیم نے اپنی پہلی اننگز شروع کی تو ڈیوون سمتھ اور کریگ بریتھویٹ نے ٹیم کو72 رنز کا جاندار آغاز فراہم کیا لیکن یہاں پر فلینڈر نے سمتھ کی وکٹ لیکر ٹیم کو اہم کامیابی دلائی، سمتھ 35 رنز بنا سکے، ان کے آؤٹ ہونے کے بعد بریتھویٹ کی ہمت بھی جواب دے گئی اور وہ 34 رنز بنا کر فلینڈر کی گیند کا نشانہ بنے، 117 کے مجموعی سکور پر ویسٹ انڈیز کی تیسری وکٹ گری جب لیون جانسن 31 رنز بنا کر چلتے بنے، اس موقع پر مارلون سیموئلز اور چندرپال نے ٹیم کو سہارا دینے کی کوشش کی لیکن 162 کے مجموعی سکور پر مورکل نے سیموئلز کو کلین بولڈ کر کے ٹیم کو بڑی کامیابی دلائی، سیموئلز 33 رنز بنا سکے، 169 کے سکور پر کالی آندھی کو اس وقت شدید دھچکا لگا جب چندرپال 21 رنز بنا کر فلینڈر کی گیند پر کیچ آؤٹ ہو گئے۔ ان کے آؤٹ ہونے کے بعد کالی آندھی کا کوئی بھی کھلاڑی جم کر پروٹیز باؤلرز کا مقابلہ نہ کر سکا اور پوری ٹیم 201 رنز بنا کر آؤٹ ہو گئی اور اس طرح اسے فالو آن کی خفت کا سامنا کرنا پڑا، بلیکووڈ 14، جیروم ٹیلر 4 اور کوٹریل 2 رنز بنا کر آؤٹ ہوئے۔ کیمر روئچ زخمی ہونے کی وجہ سے بیٹنگ کرنے نہیں آئے۔ فلینڈر نے 4، مورکل نے 3، ایبٹ اور ایلگر نے ایک، ایک وکٹ حاصل کی۔ کالی آندھی کی دوسری اننگز کا آغاز مایوس کن رہا اور 8 رنز پر اسے سمتھ کا نقصان برداشت کرنا پڑا، سمتھ 5 رنز بنا سکے، 52 رنز پر کریگ بریتھویٹ 20 رنز بنا کر مورکل کی گیند کا نشانہ بنے، اس کے بعد سیموئلز اور جانسن نے مزید نقصان نہ ہونے دیا، تیسرے روز جب کھیل ختم ہوا تو ویسٹ انڈیز نے اپنی دوسری اننگز میں 2وکٹوں پر76رنز بنا لئے تھے۔</body>
</COUNTER_document>
