<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0588p.xml" newsdate="17.09.14" newspaper="nawa-e-waqt" noofwordswithSWR="336" totalnoofsentences="19" totalnoofwords="532">
<headline>ملک مشکل میں ہے، سیاسی سنجیدگی وقت کی ضرورت ہے: نوازشریف</headline>
<body>مظفر گڑھ، اسلام آباد (نامہ نگار، نیوزایجنسیاں) وزیراعظم میاں نواز شریف مظفرگڑھ پہنچ گئے جہاں انہوں نے سیلاب سے متاثرہ افراد سے ملاقات کی۔ وزیراعظم نے متاثرین کے ریلیف کیمپوں کا دورہ کیا۔ اس موقع پر وزیراعظم کا کہنا تھا اللہ پاک خیر کریگا، متاثرین کے نقصان کا ازالہ کیا جائیگا اور انکے تباہ ہونیوالے مکانات کی حکومت تعمیر کرائیگی۔ انہوں نے کہا میں محسوس کر سکتا ہوں آپ تمام لوگ کس تکلیف کا شکار ہیں آپ کے گھر تباہ ہوئے، فصلیں بہہ گئیں، مال مویشی برباد ہوئے، میں آپ سب کے دکھ میں برابر کا شریک ہوں۔ حکومت آپ کے دکھ کا مداوا کرنے کی کوشش کریگی۔ یہ آفت اچانک آئی ہم کو بروقت اطلاع نہیں مل سکی، بڑے پیمانے پر سیلاب نے تباہی مچائی۔ شاید اللہ کو یہ منظور تھا وہ ہمارا امتحان سیلاب کے ذریعے لے ہم اللہ کے فضل وکرم سے اس بات کو یقینی بنائیں گے۔ آپ تمام لوگوں کی گذشتہ زندگی کو بحال کیا جائے۔ آپکے مکانات کی پھر سے تعمیر کرائی جائے۔ حکومت آپ کو ایک بار پھر سے اپنے قدموں پر کھڑا کریگی۔ نوازشریف نے اپنے خطاب کے دوران ریسکیو رضاکاروں کا بھی شکریہ ادا کیا اور شاباش دی وہ کس محنت اور لگن کے ساتھ مصروفِ خدمت ہیں۔ وزیراعظم نواز شریف سیلاب متاثرین کے خیموں میں بھی گئے انکی مشکلات کے بارے میں اور ضلعی انتظامات کی جانب سے کیے گئے اقدامات کے بارے میں آگاہی حاصل کی۔ آن لائن کے مطابق جمعیت علمائے اسلام (ف) کے سربراہ مولانافضل الرحمن کی قیادت میں قبائلی جرگے نے وزیراعظم سے ملاقات کی اور ملک کی مجموعی امن وامان و سیاسی صورتحال پر تبادلہ خیال کیا۔ اس دوران آپریشن ضرب عضب اور متاثرین سیلاب و آئی ڈی پیز کے معاملات زیر بحث آئے۔ وزیراعظم نوازشریف نے کہا ملک مشکلات کا شکار ہے، سیاسی سنجیدگی کا مظاہرہ وقت کی ضرورت ہے، جیسے ہی آپریشن ضرب عضب مکمل ہوگا متاثرین کو ان کے آبائی علاقوں میں آباد کرنے میں بھرپور تعاون کرینگے، سیلاب زدگان کی امداد میں دن رات مصروف ہیں، سیاست میں ہمیشہ مذاکرات کے دروازے کھلے اور لچک دار رویہ اپنایا جاتاہے جبکہ مولانافضل الرحمن نے ملک کو بحرانوں نے گھیر رکھا ہے، دھرنوں نے باعث پورا نظام مفلوج ہو کر رہ گیا ہے۔ عالمی سطح پر ملک کی سبکی ہوئی، پاکستان میں تہذیبوں کی جنگ جاری ہے، اسلامی تہذیب کی ہی جیت ہو گی، دھرنا شکست کھا چکے اور سیاسی موت مر چکے اب قبرستان ڈھونڈھ رہے ہیں، دھرنا والوں کے پاس گالیاں دینے کے سوا کوئی اور مقصد نہیں۔ وزراءنے حالیہ سیلاب کی تباہ کاریوں پر بھی عمائدین سے گفتگو کی اور کہا آزاد کشمیر، پنجاب سمیت ملک کے مختلف حصوں میں سیلاب نے شدید تباہی مچائی ہے اپنے دکھی بھائیوں کی امداد کےلئے حکومت دن رات کوشاں ہے جبکہ پاک فوج بھی اپنی امدادی سرگرمیاں اور ریسکیو آپریشن جاری رکھے ہوئے ہے۔ انہوںنے دھرنا کے باعث پیدا ہونے والے سیاسی بحران پر بات چیت کرتے ہوئے کہا کہ ہم مسائل مذاکرات کے ذریعے حل کرنا چاہتے ہیں مگر افسوس اب تک حکومت جس طرح لچک کا مظاہرہ کر رہی ہے دوسرا فریق اس سلسلے میں اس طرح کا جواب نہیں دے رہا۔</body>
</COUNTER_document>
