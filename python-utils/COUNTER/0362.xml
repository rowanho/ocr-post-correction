<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0362.xml" newsdate="27.10.14" newspaper="APP" noofwordswithSWR="287" totalnoofsentences="15" totalnoofwords="388">
<headline>آئی سی سی ٹیسٹ پلیئر رینکنگ، دبئی ٹیسٹ کے ہیرو یونس خان کی ٹاپ ٹین میں واپسی احمد شہزاد، سرفراز احمد، اسد شفیق اور ذوالفقار بابر کی بھی ترقی</headline>
<body>دبئی ۔27 اکتوبر (اے پی پی) کینگروز کے خلاف دبئی ٹیسٹ کی دونوں اننگز میں سنچریاں بنانے والے مایہ ناز بلے باز یونس خان آئی سی سی رینکنگ میں دوبارہ ٹاپ ٹین میں شامل ہوگئے ہیں۔ اسد شفیق، سرفراز احمد، احمد شہزاد اور ذوالفقار بابر کی بھی درجہ بندی میں ترقی ہوئی ہے۔ آسٹریلوی بلے باز ڈیوڈ وارنر بھی کیریئر بیسٹ پوزیشن حاصل کرنے میں کامیاب ہوگئے ہیں۔ مائیکل کلارک، مصباح الحق، بریڈ ہیڈن، محمد حفیظ، اظہر علی اور نیتھن لائن تنزلی کا شکار ہوئے ہیں۔ تفصیلات کے مطابق انٹرنیشنل کرکٹ کونسل (آئی سی سی) نے گزشتہ روز ٹیسٹ پلیئر کی تازہ ترین درجہ بندی جاری کر دی ہے جس کے مطابق آسٹریلیا کے خلاف پہلے ٹیسٹ کی دونوں اننگز میں سنچریاں سکور کرنے والے یونس خان چار درجے ترقی کے ساتھ ساتویں نمبر پر پہنچ گئے ہیں جبکہ اسی میچ کی پہلی اننگز میں 133 رنز کی دلکش اننگز کھیلنے والے آسٹریلوی اوپنر ایک درجہ ترقی کے ساتھ چوتھے نمبر پر آگئے ہیں۔ یہ ان کی کیریئر بیسٹ رینکنگ ہے۔ پاکستانی وکٹ کیپر سرفراز احمد اور اوپنر احمد شہزاد کی بھی سنچریوں کی بدولت بالترتیب 12 اور 14 درجے ترقی ہوئی ہے۔ دوسری اننگز میں 5 وکٹیں حاصل کرنے والے لیفٹ آرم سپنر ذوالفقار بابر بھی 46 درجے چھلانگ لگا کر 51 ویں نمبر پر پہنچ گئے ہیں جبکہ یادگار ڈبییو کرنے والے لیگ سپنر یاسر شاہ رینکنگ میں 62 ویں پوزیشن سے سفر کا آغاز کریں گے۔ اسد شفیق، مچل جونسن، سٹیون سمتھ اور راحت علی کی بھی درجہ بندی میں بہتری آئی ہے۔ پاکستانی قائد مصباح الحق ایک درجہ تنزلی کے ساتھ 11 ویں جبکہ آسٹریلوی کپتان مائیکل کلارک تین درجے تنزلی کے ساتھ دسویں نمبر پر آگئے ہیں۔ اظہر علی، بریڈ ہیڈن، محمد حفیظ، ایلیکس ڈولن اور نیتھن لائن کی درجہ بندی میں تنزلی ہوئی ہے۔ بیٹنگ میں سری لنکا کے کمار سنگاکارا بدستور پہلے نمبر پر براجمان ہیں جبکہ جنوبی افریقہ کے اے بی ڈی ولیئرز دوسرے اور ویسٹ انڈیز کے شیونارائن چندرپال تیسرے نمبر پر ہیں۔ باؤلنگ میں جنوبی افریقہ کے ڈیل سٹین کی بادشاہت برقرار ہے جبکہ آسٹریلیا کے رائن ہیرس دوسرے اور سری لنکا کے رنگنا ہیراتھ تیسرے نمبر پر ہیں۔</body>
</COUNTER_document>
