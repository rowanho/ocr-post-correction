<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0405p.xml" newsdate="24.07.14" newspaper="nawa-e-waqt" noofwordswithSWR="400" totalnoofsentences="21" totalnoofwords="729">
<headline>افغانستان سے انخلا کے بعد بھی امریکہ پاکستان کو جنگی اخراجات کی ادائیگی جاری رکھے: معاون امور خارجہ</headline>
<body>واشنگٹن (بی بی سی+ آن لائن) وزیرِاعظم کے معاون خصوصی برائے خارجہ امور طارق فاطمی نے کہا ہے کہ پاکستان کی خواہش ہے کہ افغانستان سے امریکی فوج کی واپسی کے بعد بھی امریکہ دہشت گردی کیخلاف جنگ پر آنیوالے اخراجات کی ادائیگی جاری رکھے۔ طارق فاطمی ان دنوں واشنگٹن کے دورے پر ہیں جہاں وہ دفتر خارجہ، وزارت دفاع اور وائٹ ہاو¿س کے اہلکاروں سے ملاقاتیں کر رہے ہیں۔ طارق فاطمی کا کہنا ہے کہ اگلے ایک دو برس میں دہشت گردی کے خلاف جنگ کا جو مقصد ہے وہ حاصل نہیں ہوتا اور پاکستان اس جنگ میں اپنی مدد جاری رکھتا ہے تو ان کی خواہش ہوگی کہ امریکہ پہلے کی طرح ہی اس خرچ کو جاری رکھے۔ گذشتہ برسوں میں پاکستان نے دہشت گردی کے خلاف جنگ میں جو رقم خرچ کی ہے وہ امریکہ کے ساتھ ایک معاہدے کے تحت پاکستان کو واپس کی جاتی رہی ہے۔ بی بی سی کے مطابق مانا جا رہا ہے کہ افغانستان سے امریکی فوج کی واپسی کے بعد شاید یہ کولشن سپورٹ فنڈ جاری نہیں رہے اور پاکستان اسے جاری رکھنے کی کوشش کر رہا ہے۔ واشنگٹن میں صحافیوں سے بات کرتے ہوئے طارق فاطمی نے کہا کہ وزیرستان میں فوجی کارروائی تب تک جاری رہے گی جب تک وہاں سے دہشت گردی کو ختم کرنے کا مقصد حاصل نہ ہو جائے۔ انہوں نے کہا کہ اس آپریشن میں پاکستان یہ نہیں دیکھ رہا کہ یہ شدت پسند کس ملک سے ہیں، کس قوم سے ہیں یا پھر سیاسی طور پر وہ کس کے ساتھ ہیں۔ جب اتنا بڑا آپریشن ہوتا ہے اور اتنی بڑی فوج تعینات کی جاتی ہے تو ظاہر ہے وہ ہوا میں نہیں ہوتا، پوری دنیا کو اس کا پتہ چلتا ہے۔ یہ صحیح ہے کہ بہت سے افراد وہاں سے بھاگ نکلے ہیں لیکن ہماری پالیسی سب کو نشانہ بنانے کی ہے۔ فاطمی نے یہ بھی کہا ہے کہ پاکستان اور افغانستان ایک مشترکہ معاہدے پر کام کر رہے ہیں جس کے تحت دہشت گردی کے خلاف تعاون اور ایک دوسرے کی شکایات کو حل کرنے کی کوشش کی جائے گی۔ آن لائن کے مطابق طارق فاطمی نے کہا ہے کہ پاکستان چاہتا ہے کہ افغانستان سے امریکی فوج کی واپسی کے بعد بھی امریکہ دہشت گردی کے خلاف جنگ کے اخراجات کی ادائیگی جاری رکھے۔ انہوں نے کہا کہ دہشت گردی کے مکمل خاتمے کا مشترکہ مقصد حاصل کرنے کے لئے افغانستان میں بھی دہشت گردوں کے خلاف کارروائی ضروری ہے۔ این این آئی کے مطابق ایک انٹرویو میں طارق فاطمی نے کہا ہے کہ امریکی فوج دونوں ممالک کے معاہدے کے بعد افغانستان میں تعینات کی گئی اس پر تبصرہ کرنا ہمارا حق نہیں، پاکستان بھارت کے ساتھ تمام تصفیہ طلب معاملات مذاکرات کے ذریعے حل کرنے کا خواہاں ہے۔ انہوں نے کہاکہ رواں سال کے آخر میں جنرل اسمبلی کے اجلاس کے موقع پر پاکستانی اور بھارتی وزیراعظم کے درمیان ملاقات کا پاکستان خیرمقدم کریگا۔ آئی این پی کے مطابق طارق فاطمی نے کہا ہے کہ امریکہ افغانستان سے انخلا کے بعد جنگ میں کئے جانے والے اخراجات میں حساب بے باق کر دے۔ انہوں نے کہاکہ پاکستان یہ پسند کرے گا کہ پاک افغان سرحدکے ساتھ ساتھ دہشت گردوں سے نمٹنے پر جو اخراجات ہو رہے ہیں، امریکہ ان کی ادائیگی کرے۔ انہوں نے امریکی میڈیا کی اس رپورٹ کی تردید کی کہ پاکستان نے امریکہ سے کہا تھا کہ وہ اپنے انخلا کے منصوبے پر نظرثانی کرے، اس لئے کہ اب تک دہشت گردی کے خلاف جنگ کے مقاصد حاصل نہیں کئے جا سکے۔ آن لائن کے مطابق وزیراعظم کے خصوصی معاون طارق فاطمی نے واشنگٹن میں بین الاقوامی امن سے متعلق امریکی تھنک ٹینک کارنیجی اینڈوومنٹ میں اظہار خیال کر تے ہوئے کہا کہ پاکستان بھارت کےساتھ تمام تصفیہ طلب معاملات مذاکرات کے ذریعے حل کرنے کا خواہاں ہے۔وزیراعظم نواز شریف کا نظریہ بیان کرتے ہوئے طارق فاطمی نے کہا کہ پاکستان افغانستان، ایران اور بھارت کی قیادت سے رابطے کیلئے مستقل کوششیں کررہا ہے۔پاکستان اور امریکہ کے درمیان تعلقات کے بارے میں انہوں نے کہا کہ بعض پیچیدگیوں کے باوجود دونوں ملکوں کے درمیان قریبی روابط ہیں اور وہ اس اہم شراکت داری کو دیرپا اور مزید مضبوط بنانے کی اہمیت سے آگاہ ہیں جبکہ دونوں ممالک کے درمیان تعلقات اب مستحکم سمت کی طر ف گامزن ہیں۔</body>
</COUNTER_document>
