<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0570.xml" newsdate="05.09.14" newspaper="APP" noofwordswithSWR="371" totalnoofsentences="12" totalnoofwords="651">
<headline>حکومت اور اقتدار سے زیادہ پارلیمنٹ کی یکجہتی عزیز ہے، اپوزیشن جمہوریت کے استحکام، آئین و پارلیمنٹ کی بالادستی اور قانون کی حکمرانی کے لئے تعاون کرے ، وزیراعظم محمد نواز شریف کا پارلیمنٹ کے مشترکہ اجلاس سے خطاب</headline>
<body>اسلام آباد ۔ 5 ستمبر (اے پی پی) وزیراعظم محمد نواز شریف نے اپوزیشن پر زور دیا ہے کہ وہ اس نازک وقت پرذاتی اختلافات کو بالائے طاق رکھ کر جمہوریت کے استحکام، آئین اور پارلیمنٹ کی بالادستی اور قانون کی حکمرانی کے لئے تعاون کرے ، مجھے اپنی حکومت اور اقتدار سے زیادہ پارلیمنٹ کی یکجہتی عزیز ہے، پاکستان کا وزیراعظم بننا پھولوں کی سیج نہیں کانٹوں کا بستر ہے، جلسے جلوس کرنے والوں کے مقاصد واضح ہو گئے ہیں، اپوزیشن کو حکومت اور حکومت کو اپوزیشن سے گلے شکوے رہتے ہیں، آئین کی سربلندی اور قانون کی حکمرانی کے لئے ہمیں آپس کے اختلافات بھلا کر آگے بڑھنا چاہیے۔ جمعہ کو پارلیمنٹ کے مشترکہ اجلاس میں وزیر داخلہ چوہدری نثار علی خان کے بیان کے حوالے سے قائد حزب اختلافات سید خورشید شاہ کی جانب سے اٹھائے جانے والے نکات کا جواب دیتے ہوئے وزیراعظم محمد نواز شریف نے کہا کہ رات کو یہ واقعہ جب ہوا تو مجھے بڑا دکھ اور افسوس ہوا، ہم یہاں آئین کی سربلندی اور جمہوریت کے استحکام کے لئے اکٹھے ہوئے ہیں، اپوزیشن کو گلے شکوے ہوتے ہیں اس وقت ملک کو درپیش سب سے بڑا ایشو قانون کی حکمرانی اور پارلیمنٹ کی بالادستی ہے، کوشش کرنی چاہیے کہ یہ حالات ختم ہو جائیں۔ اپوزیشن اور حکومت کو اس حوالے سے جمہوریت کے استحکام، آئین کی سر بلندی اور قانون کی حکمرانی کے لئے ہمیں ایک دوسرے سے تعاون کرنا چاہیے، ہمیں آپس کے تمام اختلافات اس کے لئے فراموش کر کے آگے بڑھنا چاہیے، اپوزیشن کی تمام جماعتوں نے یہ مثال قائم کی ہے، ایک پاکستان اور اس ایوان کے رکن کی حیثیت سے اپنا سر فخر سے بلند کر سکتا ہوں کہ ہماری پارلیمنٹ نے آئین اور قانون کی راہ کا تعین کر لیا ہے اس کے لئے ہم ایک ہو گئے ہیں، مجھے اپنی حکومت اور اقتدار سے زیادہ پارلیمنٹ کی یکجہتی اور زیادہ عزیز ہے، پاکستان کا وزیراعظم بننا پھولوں کی سیج نہیں کانٹوں سے بھرا بستر ہے، ملک کو درپیش گھمبیر مسائل کا حل آسان نہیں ہے۔ انہوں نے کہا کہ جلسے جلوس کرنے والوں کے مقاصد واضح ہو گئے ہیں۔ انہوں نے کہا کہ مالدیپ اور سری لنکا کے صدور نے اپنے دورے منسوخ کر دیئے ہیں، چین کے صدر کے دورے کی منسوخی کی بھی اطلاعات ہیں۔ انہوں نے کہا کہ 34 ارب ڈالر کی سرمایہ کاری متوقع ہے جو ہمارے آئندہ 20 سالوں کا اقتصادی ایجنڈا ہے۔ انہوں نے کہا کہ میں نے گزشتہ رات پیش آنے والے واقعہ پر معذرت کی، میں چاہتا ہوں کہ آپ اس کو درگزر کریں۔ انہوں نے کہا کہ اپوزیشن گلے شکوے کرتی ہے، میں قائد حزب اختلاف اور اعتزاز احسن سے معذرت کرتا ہوں، عدلیہ کی آزادی کے لانگ مارچ کے وقت ہم اکٹھے تھے، اس وقت سے ہمارا ایک تعلق ہے، یہ مرحلہ گزر جائے اس کے بعد بیٹھ کر معاملہ طے کریں گے۔ اگر پیپلزپارٹی کی حکومت ہوتی اور ہم ان کی جگہ ہوتے تو ہم بھی اس طرح یکجہتی کا اظہار کرتے، پیپلزپارٹی کے دور میں طاہر القادری نے جب یہاں دھرنا دیا تو میں نے کسی کے کہنے پر نہیں اپنی ذمہ داری سمجھ کر کردار ادا کیا اور لاہور سے پارٹی رہنماؤں کو بلا کر قرارداد مذمت منظور کرائی اور یہ ہم نے آصف علی زرداری اور خورشید شاہ کو خوش کرنے کے لئے نہیں کیا بلکہ یہ میرا فرض تھا، منور حسن سمیت کئی لیڈرز آئے تھے۔ انہوں نے کہا کہ ایک بڑے مقصد کے لئے ہم یہاں اکٹھے ہوئے ہیں، میری معذرت کے بعد بدقسمتی سے پیش آنے والے واقعہ پر مزید بات نہ کی جائے، قائد حزب اختلاف نے کافی بات کر لی ہے، ہمیں اصل معاملے پر بات کرنی چاہیے۔</body>
</COUNTER_document>
