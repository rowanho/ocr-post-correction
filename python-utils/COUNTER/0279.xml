<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0279.xml" newsdate="15.10.14" newspaper="APP" noofwordswithSWR="237" totalnoofsentences="8" totalnoofwords="340">
<headline>اسد شفیق کی ناقابل شکست سنچری،پاکستان اے نے آسٹریلیا کے خلاف ٹور میچ کے پہلے روز اپنی پہلی اننگز میں 8 وکٹوں پر 305 رنز بنا لئے، احمد شہزاد 55 رنز بنا کر دوسرے نمایاں بلے باز، سٹیو او کیفی کی 3 وکٹیں</headline>
<body>شارجہ۔ 15اکتوبر (اے پی پی) اسد شفیق کی ناقابل شکست سنچری کی بدولت پاکستان اے نے آسٹریلیا کے خلاف چار روزہ میچ کے پہلے روز اپنی پہلی اننگز میں 8 وکٹوں پر 305 رنز بنا لئے تھے۔ احمد شہزاد 55، حارث سہیل 43 اور بابر اعظم 40 رنز بنا کر دیگر نمایاں بلے باز رہے۔ اسد شفیق نے ذمہ دارانہ بیٹنگ کر کے ٹیم کو مکمل تباہی سے بچایا۔ بدھ کو شارجہ کرکٹ سٹیڈیم میں شروع ہونے والے چار روزہ میچ کے پہلے روز پاکستان اے ٹیم کے کپتان اسد شفیق نے ٹاس جیت کر پہلے بیٹنگ کا فیصلہ کیا تو اس کا آغاز مایوس کن رہا اور 16 رنز پر اس کی دو وکٹیں گر گئیں، شان مسعود 6 اور اسراراللہ 5 رنز بنا کر آؤٹ ہوئے، اس موقع پر احمد شہزاد نے بابر اعظم کے ساتھ مل کر ٹیم کو سہارا دیا لیکن 98 کے مجموعی سکور پر شہزاد کی ہمت بھی جواب دے گئی اور وہ 55 رنز بنا کر پویلین لوٹ گئے، 123 کے سکور پر بابر اعظم 40 رنز بنا کر آؤٹ ہو گئے، یہاں پر کپتان اسد شفیق نے حارث سہیل کے ساتھ مل کر میدان سنبھالا، دونوں بلے بازوں نے ذمہ دارانہ بیٹنگ کا مظاہرہ کیا اور پانچویں وکٹ کی شراکت میں 100 رنز جوڑ کر سکور 223 تک پہنچا دیا، سہیل 43 رنز بنا کر آؤٹ ہوئے، عدنان اکمل 25 ، رضا حسن 5 اور محمد طلحہ 2 رنز بنا کر آؤٹ ہوئے۔ اسد شفیق نے شاندار بیٹنگ کا مظاہرہ کیا اور سنچری مکمل کی، پہلے روز جب کھیل ختم ہوا تو پاکستان نے پہلی اننگز میں 8 وکٹوں پر 305 رنز بنا لئے تھے، اسد شفیق 108 رنز کے ساتھ وکٹ پر موجود ہیں۔ سٹیو او کیفی نے 3 جبکہ پیٹر سڈل نے 2 کھلاڑیوں کو آؤٹ کیا۔</body>
</COUNTER_document>
