<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0321.xml" newsdate="24.11.14" newspaper="APP" noofwordswithSWR="238" totalnoofsentences="11" totalnoofwords="376">
<headline>پٹرولیم مصنوعات کی قیمتوں میں کمی کے نتیجے میں نیپرا کی جانب سے بجلی کے ٹیرف میں کمی اور حکومت کی جانب سے اٹھائے گئے عملی اقدامات کے نتائج آ رہے ہیں اور ان کے فوائد عام لوگوں تک پہنچ رہے ہیں، آئندہ ماہ پٹرولیم مصنوعات کی قیمتوں میں مزید کمی سے لوگوں کو قابل ذکر فائدہ پہنچے گا، صوبائی حکومتیں بھی عوام کو ریلیف کی فراہمی یقینی بنانے کے لئے عملی اقدامات کریں، وزیراعظم محمد نواز شریف</headline>
<body>اسلام آباد ۔ 24 نومبر (اے پی پی) وزیراعظم محمد نواز شریف نے پٹرولیم مصنوعات کی قیمتوں میں کمی کے نتیجے میں نیپرا کی جانب سے اکتوبر 2014ء کے لئے بجلی کے ٹیرف میں 47 پیسے کی کمی کے فیصلے کو سراہتے ہوئے کہا ہے کہ موجودہ حکومت کی جانب سے اٹھائے گئے عملی اقدامات کے نتائج آ رہے ہیں اور ان کے فوائد عام لوگوں تک پہنچ رہے ہیں۔ آئندہ ماہ پٹرولیم مصنوعات کی قیمتوں میں مزید کمی سے لوگوں کو قابل ذکر فائدہ پہنچے گا۔ صوبائی حکومتیں بھی عوام کو ریلیف کی فراہمی یقینی بنانے کے لئے عملی اقدامات کریں۔ پیر کو وزیراعظم آفس سے جاری ایک بیان کے مطابق وزارت پانی و بجلی نے وزیراعظم محمد نواز شریف کی ہدایات پر صارفین کے لئے ٹیرف میں کمی کے سلسلے میں فیول مکس کی تفصیلات جمع کرائیں اور بجلی کی پیداواری لاگت میں کمی کے لئے موثر فیول مکس کو یقینی بنانے کے لئے سختی کے ساتھ وزیراعظم کے احکامات پر عمل کیا جا رہا ہے۔ حکومت تھرمل سے کوئلہ اور پانی سے بجلی پیدا کرنے کے سستے ذرائع پر انرجی مکس تبدیل کرنے کے لئے مربوط کوششیں کر رہی ہے تاکہ بجلی کی پیداواری لاگت میں کمی لائی جا سکے۔ وزیراعظم نے کہا کہ حکومت کی طرف سے اٹھائے جانے والے عملی اقدامات کے نتائج سامنے آ رہے ہیں اور اس کا فائدہ عام لوگوں تک پہنچ رہا ہے۔ انہوں نے امید ظاہر کی کہ آئندہ ماہ تیل کی قیمتوں میں مزید کمی سے لوگوں کو واضح سہولت ملے گی۔ حکومت آئندہ مہینوں کے دوران بھی لوگوں کو ریلیف فراہم کرنے کے لئے پرعزم ہے۔ وزیراعظم نے کہا کہ صوبائی حکومتوں کو بھی ملک میں تیل کی قیمتوں میں مسلسل کمی کی وجہ سے عوام کو ریلیف کی فراہمی کے لئے عملی قدم اٹھانا چاہئے۔</body>
</COUNTER_document>
