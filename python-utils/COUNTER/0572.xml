<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0572.xml" newsdate="28.09.14" newspaper="APP" noofwordswithSWR="263" totalnoofsentences="15" totalnoofwords="462">
<headline>مسلم لیگ (ن) کی حکومت اپنی آئینی مدت پوری کرے گی اور آئندہ انتخابات 5سال بعد ہوں گے وفاقی وزیر اطلاعات و نشریات و قومی ورثہ سینیٹر پرویز رشید کی علامہ اقبال انٹرنیشنل ائرپورٹ پر اخبار نویسوں سے بات چیت</headline>
<body>لاہور ۔ 28ستمبر (اے پی پی) وفاقی وزیر اطلاعات، نشریات و قومی ورثہ سینیٹر پرویز رشید نے کہا ہے کہ پاکستان مسلم لیگ کی حکومت (ن) اپنی آئینی مدت پوری کرے گی اور آئندہ انتخابات 5سال بعد ہوں گے۔ اتوار کو یہاں علامہ اقبال انٹرنیشنل ائرپورٹ پراخبار نویسوں سے بات چیت کرتے ہوئے انہوں نے کہا کہ عوام نے پاکستان مسلم لیگ (ن) کو حکومت کیلئے مینیڈیٹ دیا اس لئے کسی کو وزیراعظم کے غیر آئینی استعفیٰ کا مطالبہ نہیں کرنا چاہیے۔ وفاقی وزیر اطلاعات نے کہا کہ پاکستان مسلم لیگ (ن) کی قیادت نے اپنے کارکنوں کو کبھی کسی کے خلاف ناشائستہ زبان استعمال کرنے کیلئے نہیں کہا جبکہ پاکستان تحریک انصاف کے چیئرمین عمران خان خود اشتعال انگیز تقریریں کر رہے ہیں اور لوگوں کو غلط زبان استعمال کرنے کیلئے اکسا رہے ہیں حتیٰ کہ عمران خان نے پارلیمنٹ اور پی ٹی وی پر حملہ کیلئے بھی اپنے کارکنوں کی حوصلہ افزائی کی۔ وفاقی وزیر اطلاعات نے کہا کہ حکومت نے برداشت کا مظاہرہ کیا اور دھرنوں میں کوئی رکاوٹ پیدا نہیں کی جسے وہ سیاسی جماعتوں کا جمہوری حسن سمجھتی ہے۔ انہوں نے کہا کہ لاہور میں پاکستان مسلم لیگ (ن) کے کارکنوں کی بڑی تعداد ہے جو تمام سیاسی جماعتوں کا بھی گھر ہے۔ انہوں نے کہا کہ ہماری جماعت نے کبھی اپنے کارکنوں کو دوسری جمہوری قوتوں کی بے عزتی کا درس نہیں دیا۔ پرویز رشید نے کہا کہ پاکستان مسلم لیگ (ن) فسادیوں کے حملوں کے ذریعے نہیں بلکہ محبت کے ذریعے دل جیتنے پر یقین رکھتی ہے۔ ایک سوال پر انہوں نے کہا کہ پی ٹی آئی کے ساتھ خوشگوار ماحول میں مذاکرات جاری تھے تاہم عمران خان نے اپنی مذاکراتی ٹیم پر بداعتمادی کا اظہار کرتے ہوئے مذاکراتی عمل کو ویٹو کیا۔ انہوں نے کہا کہ شیخ رشید نے عمران خان کے کانوں میں کوئی سرگوشی کی جنہوں نے مذاکراتی عمل کو اچانک ویٹو کر دیا۔ ایک سوال پر انہوں نے کہا کہ عمران خان کے پیچھے کوئی نہیں بلکہ وہ اس حوالے سے اپنے ہی کارکنوں کو دھوکہ دینے کی کوشش کر رہے ہیں۔ وفاقی وزیر نے کہا کہ حکومت مذاکرات پر یقین رکھتی ہے اور کھلے دل سے تنقید تسلیم کرتی ہے۔ انہوں نے عمران خان کو مشورہ دیا کہ وہ تشدد کے ذریعے تبدیلی کی پالیسی سے گریز کریں۔ پی ٹی آئی کے جلسے میں لوگوں کی شرکت کے متعلق انہوں نے کہا کہ عوام نے 2013ء کے انتخابات میں اپنا فیصلہ دے دیا جس میں مسلم لیگ (ن) کو 15ملین ووٹ اور پی ٹی آئی کو 7.5ملین ووٹ ملے تھے۔</body>
</COUNTER_document>
