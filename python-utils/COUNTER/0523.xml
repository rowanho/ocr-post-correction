<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0523.xml" newsdate="17.10.14" newspaper="APP" noofwordswithSWR="174" totalnoofsentences="10" totalnoofwords="228">
<headline>وزیر خزانہ سینیٹر اسحاق ڈار کی زیر صدارت پاک چین اقتصادی راہداری پاور پراجیکٹس سے متعلق کمیٹی کا اجلاس</headline>
<body>اسلام آباد ۔ 17 اکتوبر (اے پی پی) پاک چین اقتصادی راہداری پاور پراجیکٹس سے متعلق کمیٹی کا اجلاس جمعہ کو وفاقی وزیر خزانہ سینیٹر اسحاق ڈار کی زیر صدارت ہوا۔ اجلاس کو بتایا گیا کہ پاور پالیسی کے تحت بجلی کے شعبہ میں سرمایہ کاری کا فریم ورک مقامی اور غیر ملکی سرمایہ کاروں کو مساوی مواقع کی بنیاد پر مناسب گارنٹیز فراہم کرتا ہے۔ پاکستان پاک چائنہ اقتصادی راہداری کے ریلویز اور ہائی ویز جیسے مجوزہ منصوبوں میں چینی سرمایہ کاروں کا خیرمقدم کرے گا۔ اس موقع پر وفاقی وزیر خزانہ اسحاق ڈار نے کہا کہ ملک کی توانائی کی ضروریات کو پورا کرنا پاکستان مسلم لیگ (ن) کی حکومت کی اولین ترجیح ہے۔ غیر ملکی کمپنیوں کی سرمایہ کاری کا تحفظ موجودہ حکومت کی اقتصادی پالیسیوں کا اہم جزو ہے۔ ہمیں سرمایہ کار دوست پالیسیوں میں تسلسل رکھنا ہوگا۔ انہوں نے کہا کہ توانائی کے منصوبے پاک چین اقتصادی راہداری کا اہم حصہ ہیں اور ان منصوبوں کو عملی شکل دینے کیلئے ہر ممکن سہولت فراہم کی جائے گی۔ اجلاس میں وفاقی وزیر برائے منصوبہ بندی و ترقی احسن اقبال، وزیراعظم کے سیکریٹری جاوید اسلم، سیکریٹری خزانہ ڈاکٹر وقار مسعود، سیکریٹری منصوبہ بندی و ترقی حسن نواز تارڑ اور دیگر متعلقہ حکام نے بھی شرکت کی۔</body>
</COUNTER_document>
