<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0533.xml" newsdate="13.09.14" newspaper="APP" noofwordswithSWR="618" totalnoofsentences="22" totalnoofwords="966">
<headline>موجودہ سیلاب پاکستان کی تاریخ کا بدترین سیلاب ہے، سیلاب سے متاثرہ علاقوں کو آفت زدہ قرار دیدیا گیا ہے متاثرین کی مدد کرنا کوئی احسان نہیں بلکہ ہمارا فرض ہے، مکمل بحالی تک چین سے نہیں بیٹھیں گے  مصیبت کی گھڑی میں وفاقی و صوبائی حکومت مل کر متاثرین کی بھرپور مدد یقینی بنائے گی، سیلاب سے تباہ ہونے والے گھروں کی دوبارہ تعمیر اور متاثرین کی بحالی کیلئے تمام ممکنہ تعاون فراہم کیا جائے گا وزیراعظم محمد نواز شریف کا جھنگ کے سیلابی علاقوں کے دورہ اور ڈالانوالہ موڑ 18 ہزاری کے مقام پر متاثرین سے خطاب</headline>
<body>فیصل آباد۔13 ستمبر(اے پی پی) وزیراعظم محمد نواز شریف نے کہاہے کہ موجودہ سیلاب پاکستان کی تاریخ کا بد ترین سیلاب ہے، سیلاب سے متاثرہ علاقوں کو آفت زدہ قراردیدیا گیا ہے، متاثرین کی مدد کرنا کوئی احسان نہیں بلکہ ان کا فرض ہے، متاثرین کی مکمل بحالی تک چین سے نہیں بیٹھیں گے، مصیبت کی اس گھڑی میں وفاقی و صوبائی حکومت مل کر متاثرین کی بھرپور مدد یقینی بنائے گی، سیلاب سے تباہ ہونے والے گھروں کی دوبارہ تعمیر اور متاثرین کی بحالی کیلئے تمام ممکنہ تعاون فراہم کیا جائے گا۔ ہفتہ کو ضلع جھنگ کے سیلابی علاقوں کے دورہ اور ڈالانوالہ موڑ 18ہزاری جھنگ کے مقام پر متاثرین سے خطاب کرتے ہوئے وزیراعظم نے کہاکہ حالیہ سیلاب کی گزشتہ تاریخ میں بہت کم مثال ملتی ہے، پاکستان میں اس وقت مشکل ، آزمائش و مصیبت کی گھڑی ہے، سیلاب سے لوگوں کے گھر گر گئے اور وسیع رقبہ پر کھڑی چاول ، کپاس ، گنے ، چارے ، سبزیوں کی فصلیں تباہ ہو گئی ہیں، سیلاب زدگان کے نقصان کا تدارک ممکن نہیں لیکن حکومت اپنے وسائل میں رہتے ہوئے ان کی بحالی کیلئے کوئی کسر اٹھا نہ رکھے گی۔ انہوں نے کہاکہ وہ متاثرین سیلاب کی ہمت اور حوصلے کو سراہتے ہیں جنہوں نے اس مشکل ترین گھڑی میں صبر واستقامت کا مظاہرہ کیا ، حکومت نے سیلاب زدہ علاقوں کو آفت زدہ قرار دے کر فوری سروے کاحکم دے دیاہے جس کی رپورٹ کی روشنی میں مزید اقدامات بروئے کار لائے جائیں گے۔ وزیراعظم نے کہاکہ متاثرین سیلاب کو ریلیف کیمپوں میں تمام ممکنہ سہولیات بہم پہنچائی جارہی ہیں اور متعلقہ ڈویژنل و ضلعی اور تحصیل انتظامی حکام سے کہاگیاہے کہ وہ اپنے فرائض کی ہمہ وقت سرانجام دہی میں کوئی کوتاہی نہ برتیں۔ وزیر اعظم نے کہا کہ سیلاب کی آفت نے اچانک اتنی تباہی برپا کی جس کا تصوربھی نہیں کیا جاسکتا تاہم انہیں اس بات پر اطمینان ہے کہ سیلاب زدگان اتنی بڑی مصیبت کا انتہائی صبر و تحمل اور ثابت قدمی سے مقابلہ کررہے ہیں۔ انہوں نے اس امر پر افسوس کا اظہار کیاکہ سیلاب کی آفت نے بڑی تعداد میں لوگوں کے گھروں، مال مویشیوں اور فصلات کو نقصان پہنچایا۔ انہوں نے کہا کہ حکومت کے پاس وسائل انتہائی کم ہیں لیکن ا س کے باوجود حکومت سیلاب سے متاثرہ آخری شخص کی بحالی تک چین سے نہیں بیٹھے گی اور پنجاب حکومت کے ساتھ مل کر متاثرہ افراد کو ان کے گھروں میں واپس آباد کرنے سمیت اپنے پاؤں پر کھڑاکرنے کیلئے تمام وسائل بروئے کار لائے جائیں گے۔ وزیراعظم نے کہا کہ وزیر اعلیٰ پنجاب سیلاب سے متاثرہ تمام علاقوں کے ہنگامی بنیادوں پر بار بار دورے کرکے ریسکیو آپریشن ، ریلیف کی سرگرمیوں ، امدادی کاموں اور سیلاب کی تباہ کاریوں کا جائزہ لیتے ہوئے متاثرین کی مدد کیلئے دن رات کوشاں ہیں، اجڑے ہوئے لوگوں کی دادرسی کیلئے فوری طور پر تفصیلی سروے کروایا جارہاہے جس کے بعد انہیں معقول معاوضے دیئے جائیں گے۔ انہوں نے کہاکہ پاکستان کی دولت پاکستان کے عوام کی ملکیت اورقوم کی امانت ہے جسے ہر مشکل وقت میں شفا ف طریقے سے استعمال کیا جائے گا۔ انہوں نے کہا کہ سیلاب سے متاثرہ علاقوں میں زمینداروں، کاشتکاروں ، کسانوں کو یوٹیلیٹی بلز وغیرہ کی ادائیگی میں ریلیف کیلئے بھی فوری اقدامات کئے جارہے ہیں۔وزیراعظم نے مخیر حضرات کا شکریہ ادا کرتے ہوئے کہا کہ انہیں اس بات پر فخر ہے کہ وہ ایک دوسرے کے ساتھ آزمائش کی موجودہ مشکل گھڑی میں کند ھے سے کندھا ملا کرمتاثرہ عوام کی بحالی کی جدوجہد میں مصروف ہیں۔ انہوں نے کہاکہ حکومت سیلاب زدگان کی تمام مشکلات کے حل تک چین سے نہیں بیٹھے گی اور متاثرہ علاقوں میں نقصانات کا ازالہ کرنے کیلئے ہر ممکن اقدامات و وسائل کو بروئے کار لایا جائیگا۔ وزیراعظم نے کہاکہ موجودہ حکومت عوام کا معیار زندگی بلند کرنے کیلئے ہر سطح پر اقدامات کررہی ہے، معاشرے کے تمام طبقات کو بھی مصیبت کی اس گھڑی میں اپنے سیلاب زدہ بھائیوں کی بھر پور معاونت کرنی چاہیے۔وزیراعظم نے کہاکہ وہ ملک بھر میں سیلاب زدہ علاقوں کا دورہ کر رہے ہیں تاکہ امدادی سرگرمیوں کا اپنی آنکھوں سے جائزہ لے سکیں۔ انہوں نے کہاکہ متاثرین کی بھرپور مدد کیلئے کوئی کوتاہی برداشت نہیں کی جائے گی۔ انہوں نے مقامی ارکان اسمبلی کو مخاطب کرتے ہوئے کہا کہ جیسے آپ میرے لئے قیمتی ہیں بالکل اسی طریقے سے آپ متاثرین کیلئے بھی اپنی صلاحیتوں اور ہمدردیوں کو بروئے کار لائیں تاکہ سیلاب سے متاثرہ افراد جلد اپنے پاؤں پر کھڑے ہوسکیں۔قبل ازیں ڈی سی او جھنگ راجہ خرم شہزاد عمر نے وزیر اعظم محمد نواز شریف کو بریفنگ دیتے ہوئے ضلع جھنگ میں سیلاب سے ہونے والے نقصانات ، ریسکیو آپریشن ، ریلیف کی سرگرمیوں ، فصلات اور مکانات سمیت دیگر املاک کو پہنچنے والے نقصانات سمیت بحالی کیلئے کئے گئے اقدامات سے آگاہ کیا۔ انہوں نے بتایا کہ حالیہ سیلاب سے تحصیل 18ہزاری کے 104دیہات متاثر ہوئے ہیں جہاں چاول، کپاس، کماد، چارے اور سبزیوں کی فصلات تباہ ہو گئی ہیں۔ انہوں نے وزیراعظم کو اب تک کئے گئے اقدامات اور آئندہ کے لائحہ عمل کے بارے میں بھی آگاہ کیا۔ اس موقع پر ڈویژنل، ضلعی انتظامی حکام، ارکان اسمبلی اور مسلم لیگ (ن) کے ضلعی رہنمابھی بڑی تعداد میں موجود تھے۔</body>
</COUNTER_document>
