<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0237.xml" newsdate="18.09.14" newspaper="APP" noofwordswithSWR="218" totalnoofsentences="11" totalnoofwords="303">
<headline>سپریم کورٹ میں ادویات کی قیمتوں میں مسلسل اضافہ سے متعلق مقدمے کی سماعت (آج) تک ملتوی</headline>
<body>اسلام آباد ۔ 18ستمبر (اے پی پی) سپریم کورٹ نے ادویات کی قیمتوں میں مسلسل اضافہ سے متعلق مقدمے میں اٹارنی جنرل کو نوٹس جاری کرتے ہوئے کیس کی سماعت (آج) جمعہ کی صبح تک کیلئے ملتوی کردی۔ جمعرات کوچیف جسٹس ناصرالملک کی سربراہی میں جسٹس گلزار احمد اورجسٹس امیرہانی مسلم پرمشتمل تین رکنی بنچ نے زندگی بچانے والی ادویات کی قیمتوں میں اضافہ کیخلاف لئے گئے ازخود نوٹس کیس کی سماعت کی۔ اس موقع پر جسٹس گلزار احمد نے ڈپٹی اٹارنی جنرل ساجد الیاس بھٹی سے استفسار کیاکہ عدالت کوبتایاجائے کہ ادویہ سازکمپنیاں اپنی مصنوعات کی قیمتوں کا تعین کیسے کرتی ہیں‘ کیاوہ متعلقہ حکومتی اداروں کی مشاورت کے ساتھ قیمتیں بڑھاتی ہیں یااپنی من مانیاں کرتی ہیں۔ ڈپٹی اٹارنی جنرل نے بتایاکہ ادویات کی قیمتیں مقررکرنا ڈرگ ریگولیٹری اتھارٹی کاکام ہے لیکن جب وہ ادویات کی قیمتیں مقرر کرتی ہے تو کمپنیاں عدالتوں سے حکم امتناعی حاصل کرلیتی ہیں، اس وقت بھی کئی کمپنیوں نے سندھ ہائیکورٹ سے حکم امتناعی حاصل کررکھا ہے۔جسٹس گلزار نے کہاکہ ڈرگ ریگولیٹری اتھارٹی بڑا ادارہ ہے، ہمیں بتایاجائے جب ادویہ ساز کمپنیوں نے حکم امتناعی حاصل کرلیا تو اتھارٹی نے اگلا قدم کیااٹھایاہے۔ چیف جسٹس ناصرالملک نے استفسار کیاکہ حکومت نے کمپنیوں کے حکم امتناعی کے خلاف اپیل کیوں دائر نہ کی۔ جسٹس امیر ہانی مسلم کاکہنا تھا کہ ڈرگ ریگولیٹری اتھارٹی کا سربراہ بھی قائم مقام ہے کیا ملک میں ایساکوئی ادارہ ہے جس کا مستقل سربراہ ہو۔ ادویات سازکمپنیوں کے وکیل عبدالحفیظ پیرزادہ نے عدالت کے روبرو پیش ہوکو موقف اپنایاکہ 18ویں ترمیم کے بعد صحت صوبائی معاملہ بن چکا ہے‘ یہ معاملہ اب مرکز کے پاس نہیں رہا۔ بعد ازاں عدالت نے اٹارنی جنرل کو جمعہ کیلئے نوٹس جاری کرتے ہوئے مزید سماعت ملتوی کردی۔</body>
</COUNTER_document>
