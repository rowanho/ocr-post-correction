<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0044.xml" newsdate="22.11.14" newspaper="APP" noofwordswithSWR="199" totalnoofsentences="10" totalnoofwords="298">
<headline>صعیب مقصود فٹنس مسائل کے باعث نیوزی لینڈ کے خلاف ٹی ٹونٹی اور ون ڈے سیریز سے باہر،شہزاد، وہاب ریاض اور جنید خان کی ٹیم میں واپسی کا امکان</headline>
<body>اسلام آباد ۔22 نومبر (اے پی پی) پاکستان کرکٹ ٹیم کے مڈل آرڈر بلے باز صعیب مقصود فٹنس مسائل کے باعث نیوزی لینڈ کے خلاف ٹی ٹونٹی اور ون ڈے سیریز سے باہر ہو گئے۔ احمد شہزاد کو سرجری کی ضرورت نہیں ان کی فٹنس پہلے سے بہتر ہے اور کیوی ٹیم کے خلاف لمیٹڈ اوور سیریز میں ٹیم میں واپسی کا امکان ہے۔ فاسٹ باؤلرز جنید خان اور وہاب ریاض کی بھی دوبارہ سکواڈ میں واپسی متوقع ہے۔ 22 سالہ شہزاد نیوزی لینڈ کے خلاف پہلے ٹیسٹ کے دوران زخمی ہو گئے تھے جس کے باعث انہیں بقیہ دو ٹیسٹ میچوں سے دستبرداری اختیار کرنا پڑی تھی۔ ہفتہ کو پاکستان کرکٹ بورڈ (پی سی بی) کی طرف سے جاری کردہ بیان کے مطابق شہزاد ٹی ٹونٹی اور ون ڈے سیریز سے قبل فٹ ہو جائیں گے، 19 نومبر کو شہزاد کا معائنہ کیا گیا تھا اور ڈاکٹروں نے بتایا کہ سرجری کی ضرورت نہیں، ان کی فٹنس پہلے سے بہتر ہے اور امید ہے کہ وہ ٹی ٹونٹی اور ون ڈے سیریز کیلئے ٹیم کو دستیاب ہوں گے۔ ان کی فٹنس کا دوبارہ جائزہ کل پیر کو لیا جائے گا۔ مڈل آرڈر بلے باز صعیب مقصود کو فٹ ہونے کیلئے مزید وقت لگے گا اسلئے وہ کیوی ٹیم کے خلاف ٹی ٹی ٹونٹی اور ون ڈے سیریز میں ٹیم کی نمائندگی نہیں کریں گے۔ وہاب اور جنید خان کی فٹنس بھی پہلے سے بہتر ہے اور اگلے ہفتے دوبارہ ان کا معائنہ کیا جائے گا جس کے بعد ہی ان کی کیوی ٹیم کے خلاف ٹی ٹونٹی اور ون ڈے سیریز میں شرکت کے بارے معلوم ہو گا</body>
</COUNTER_document>
