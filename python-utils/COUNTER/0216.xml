<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0216.xml" newsdate="18.09.14" newspaper="APP" noofwordswithSWR="172" totalnoofsentences="13" totalnoofwords="228">
<headline>شکیرا کی تباہ کن باؤلنگ، ویسٹ انڈیز ویمن ٹیم نے نیوزی لینڈ ویمن کو تیسرے ون ڈے میں 8 وکٹوں سے ہرا دیا چار میچوں کی سیریز 3-0 سے ویسٹ انڈین ٹیم کے نام</headline>
<body>سینٹ کٹس ۔ 18ستمبر (اے پی پی) شکیرا سلمان کی تباہ کن باؤلنگ کی بدولت ویسٹ انڈیز ویمن کرکٹ ٹیم نے نیوزی لینڈ ویمن کو تیسرے ایک روزہ میچ میں 8 وکٹوں سے ہرا کر چار میچوں کی سیریز 3-0 سے جیت لی۔ فاتح ٹیم نے 70 رنز کا آسان ہدف 17.2 اوورز میں 2 وکٹوں پر حاصل کیا۔ شکیرا نے 15 رنز کے عوض 5 کھلاڑیوں کو پویلین کی راہ دکھائی۔ انہیں عمدہ باؤلنگ کا مظاہرہ کرنے پر میچ کی بہترین کھلاڑی کا ایوارڈ دیا گیا۔ سینٹ کٹس میں کھیلے گئے سیریز کے تیسرے ایک روزہ میچ میں نیوزی لینڈ کی ویمن ٹیم پہلے کھیلتے ہوئے 33 ویں اوور کی دوسری گیند پر 69 رنز پر ڈھیر ہو گئی۔ 7 کھلاڑی دوہرا ہندسہ بھی عبور نہ کر سکیں۔ ریچل پرائسٹ 19 رنز کے ساتھ نمایاں رہیں۔ شکیرا نے 5 اور انیسا محمد نے 3 کھلاڑیوں کو آؤٹ کیا۔ جواب میں ویسٹ انڈین ویمن ٹیم نے مطلوبہ ہدف 18 ویں اوور میں 2 وکٹوں پر پورا کیا۔ سٹیفنی ٹیلر 23 اور دیندرا ڈوٹن 21 رنز بنا کر ناقابل شکست رہیں۔ دونوں ٹیموں کے درمیان آخری ایک روزہ میچ آج جمعہ کو کھیلا جائے گا۔</body>
</COUNTER_document>
