<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0597.xml" newsdate="22.09.14" newspaper="APP" noofwordswithSWR="411" totalnoofsentences="22" totalnoofwords="694">
<headline>وزیراعظم محمد نواز شریف کی زیر صدارت وفاقی کابینہ کا اجلاس وفاقی کابینہ کی سرکاری ملازمتوں پر پابندی ختم کرنے، سیلاب زدگان کی فوری مدد کو یقینی بنانے اور بجلی کے بلوں کی شکایات دور کرنے کی ہدایت</headline>
<body>اسلام آباد ۔ 22 ستمبر (اے پی پی) وفاقی کابینہ نے سرکاری ملازمتوں پر پابندی ختم کرنے، سیلاب زدگان کی فوری مدد کو یقینی بنانے اور بجلی کے بلوں کی شکایات دور کرنے کی ہدایت کی ہے۔ کابینہ کا اجلاس پیر کو یہاں وزیراعظم محمد نواز شریف کی زیر صدارت ہوا۔ اجلاس میں بجلی کی صورتحال اور زائد بلوں کا مکمل جائزہ لیا گیا اور اس سلسلے میں کابینہ کے سامنے پارلیمانی رپورٹ پیش کی گئی۔ کابینہ کو بتایا گیا کہ پنجاب میں سیلاب سے ہونے والے نقصانات سے نمٹنے کیلئے پوری کوششیں جاری ہیں اور پچیس ہزار روپے فی خاندان کے حساب سے امداد فراہم کی جائے گی جو عید سے قبل دی جائے گی۔ علاوہ ازیں فصلوں، املاک، مال مویشی کے نقصانات کا مکمل جائزہ لیا جائے گا۔ وفاقی کابینہ نے غیر ہنر مند کارکنوں کیلئے کم از کم اجرت کے آرڈیننس میں تبدیلی کی منظوری دی جو 1969ء میں وزارت اوورسیز اور ہیومن ریسورس ڈویلپمنٹ نے تیار کیا تھا۔ وفاقی کابینہ نے بجلی کے زائد بلنگ کے مسئلے کے حل کی یقین دہانی کرائی اور فیصلہ کیا کہ اچھی شہرت رکھنے والے ملٹی پل آڈٹ فرم کو تعینات کیا جائے جو زائد بلوں کے بارے میں آنے والی شکایات اور اووربلنگ کی تحقیقات کرے۔ یہ فرم تین دن کے اندر اندر تعینات کی جائے گی جو اپنی حتمی رپورٹ کابینہ کے سامنے 3 ہفتے کے اندر پیش کرے گی۔ ایک عام آدمی پر پڑنے والے اضافی بوجھ کو سامنے رکھتے ہوئے کابینہ نے متعلقہ اداروں اور ان میں کام کرنے والے متازمین کو ہدایات جاری کیں کہ وہ صورتحال کا جائزہ لیں اور فوری اقدامات کے ذریعے اس کے حل کو یقینی بنائیں اور ان مشکلات کو دور کرنے کیلئے تجاویز بھی پیش کریں تاکہ حالیہ مہینوں میں ہونے والے نقصانات کا فوری ازالہ کیا جائے اور جلد اس کا نتیجہ بھی سامنے آ جائے۔ اس مقصد کے حصول کیلئے کابینہ نے فیصلہ کیا کہ ان صارفین کو رعایت دی جائیگی جن کا جولائی 2013ء کا بل 200 یا 200 سے کم یونٹ تھا اور جولائی 2014ء میں انکے بل میں اضافہ نہیں کیا جائے گا اور اگر ان کے میٹر میں تصدیق کے بعد کوئی اضافی استعمال ظاہر نہیں ہوا تو وہ بل اقساط کی صورت میں ادا کیا جائے گا اور پہلے سے ادا کی گئی رقم کو اگلے بل میں ایڈجسٹ کر دیا جائے گا۔ ایسے صارفین کی تعداد دو تہائی سے زیادہ ہے۔ ان تمام صارفین کو جن کے جولائی 2013ء کے بل میں 200 سے زائد یونٹ تھے، کو بھی رعایت دی جائے گی اگر ان صارفین کے جولائی 2014ء کے بلوں میں یونٹ کا استعمال 5 فیصد سے زیادہ ہونے کی صورت میں اور جولائی 2013ء کے ساتھ تقابل کرنے پر صارفین مقررہ نرخوں کے مطابق صرف 5 فیصد ہی اضافی بل ادا کریں گے اور اس کی تصدیق میٹر سے کی جائے گی، اسکی ادائیگی 3 اقساط میں ہوگی اور پہلے سے ادا شہ رقم کو اگلے بل میں ایڈجسٹ کر دیا جائے گا۔ تعینات کئے گئے آڈیٹر اوور بلنگ کی تحقیقات کریں گے۔ کابینہ نے فیصلہ کیا کہ آڈٹ کی رپورٹ پر اوور بلنگ کرنے والوں کے خلاف سخت ایکشن لیا جائے گا۔ ایک ریپڈ ٹرانفورمیشن پروگرام شروع کیا جائے گا جو 3 منتخب کمپنیوں پر مشتمل ہوگا جو بجلی کے بریک تھرو اور کارکردگی کا جائزہ لے گا۔ تمام تقسیم کار کمپنیوں میں 6 ماہ کے اندر اندر اس پائلٹ پروگرام کو وسعت دیدی جائے گی۔ فوری طور پر تمام پرانے اور نقص زدہ میٹر تبدیل کرنے کا بھی فیصلہ کیا گیا۔وفاقی کابینہ نے متعلقہ حکام کو ہدایت کی کہ مطلوبہ تعداد کے مطابق میٹر ریڈر کو تعینات کیا جائے جو میٹر ریڈنگ کے معیار کو بہتر بنائیں۔ کابینہ نے اس بات کی یقین دہانی کرائی کہ وہ وزارت پانی و بجلی کے ذریعے بجلی کے بریک تھرو کو روکنے اور کارکردگی کو بہتر بنائے گی۔ کابینہ نے نیشنل میٹرولوجی انسٹیٹیوٹ آف پاکستان کے قیام کیلئے ڈرافٹ بل کے اصولوں کی منظوری بھی دی۔</body>
</COUNTER_document>
