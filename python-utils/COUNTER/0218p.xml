<?xml version="1.0" encoding="UTF-8" standalone="no"?>
<COUNTER_document classification="PD" domain="business" filename="0218p.xml" newsdate="25.09.14" newspaper="daily_dunya" noofwordswithSWR="218" totalnoofsentences="7" totalnoofwords="312">
<headline>سٹاک مارکیٹ میں مندی،غیر ملکی سرمائے کا انخلاء انڈیکس 30ہزار کی سطح پر آگیا،9 ارب سے زائد کا سرمایہ ڈوب گیا،سرمائے کے انخلاء کی وجہ سےمارکیٹ منفی زون میں چلی گئ،سرمایہ کار توانائی،بینکنگ،انشورنس سیکٹر میں سر گرم دکھائی دیے</headline>
<body>کراچی(بزنس رپورٹر)کراچی سٹاک مارکیٹ میں بدھ کو کاروباری اتار چڑھاؤ کے بعد مندی کا رجحان رہا اور کےایس ایس 100 انڈیکس 30100 پوائنٹس کی نفسیاتی حد سے نیچے گر کر 30 ہزار پوائنٹس کی سطح پر آگیا۔مندی کے سبب مارکیٹ میں سرمایہ کاروں کے 9ارب سے زائد روپے ڈوب گئےتاہم کاروباری لین دین منگل کی نسبت تقریبا 1 کروڑ حصص زائدرہا۔کاروبار کا آغاز تیزی کے ساتھ ہوا،سرمایہ کار توانائی،بینکنگ،انشورنس سیکٹر میں سر گرم دکھائی دیےجس کے باعث ٹریڈنگ کے دوران کے ایس ای 100 انڈیکس 30200اور 30300 کی2 بالائی حدوں کو عبور کرتا ہوا 30340.74 پوائنٹس کی سطح پر جا پہنچا،تاہم غیر ملکی سرمایہ کاروں کی جانب سے سرمائے کے انخلاء کی وجہ سے مارکیٹ منفی زون میں چلی گئ اور مندی کا یہ رجحان کاروبار کے اختتام تک غالب دیکھا گیا،بدھ کو کاروبار کے اختتام پر کے ایس ای 100 انڈیکس میں 47.97 پوائنٹس کی کمی واقع ہوئی جس سے 100 انڈیکس 30143.77 پوائنٹس سے کم ہو کر 30095.80 پوائنٹس پر آگیا۔کراچی سٹاک مارکیٹ میں بدھ کو مجموعی طور پر 429 کمپنیوں کا کاروبار ہوا جس میں سے 205 کمپنیوں کے حصص کی قیمتوں میں اضافہ،201 میں کمی اور 23 کمپنیوں کے حصص کی قیمتوں میں استحکام رہا۔کاروبار کے لحاظ سے کے الیکٹرک لمیٹیڈ 1کروڑ 52 لاکھ،نشاط ملز لمیٹیڈ 51 لاکھ 89 ہزار،بینک آف پنجاب 51لاکھ،پاک الیکٹرون لمیٹیڈ 47لاکھ71ہزار اور آدم جی انشورنس47لاکھ حصص کے سودوں سے سرفہرست رہے۔قیمتوں میں اتار چڑھاو کے اعتبار سے مری بریوری کے بھاؤ میں 50 روپے اور صنوفی ایوانٹس کے بھاؤ میں 30روپے کا اضافہ جبکہ نیسلے پاک کے بھاؤ میں 80 روپے اور کولگیٹ پامولو کے بھاؤ میں 20 روپے کی کمی ریکارڈ کی گئ۔</body>
</COUNTER_document>
