<?xml version="1.0" encoding="UTF-8" standalone="no"?>
<COUNTER_document classification="PD" domain="sports" filename="0298.xml" newsdate="31.10.14" newspaper="APP" noofwordswithSWR="386" totalnoofsentences="12" totalnoofwords="571">
<headline>پاکستان نے کینگروز کے خلاف ابوظہبی ٹیسٹ میں رنزوں کا پہاڑ کھڑا کر دیا،گرین شرٹس نے 570 رنز 6 کھلاڑی آؤٹ پر  اننگز ڈیکلیئر کر دی،آسٹریلیا نے ایک وکٹ پر 22 رنز بنا لئے، کینگروز کو گرین شرٹس کا سکور برابر کرنے کیلئے مزید 548 رنز درکار،یونس خان کی شاندار ڈبل سنچری اور مصباح کی سنچری</headline>
<body>ابوظہبی ۔ 31 اکتوبر (اے پی پی)یونس خان کی شاندار ڈبل سنچری اور مصباح کی سنچری کی بدولت پاکستان کی ابوظہبی ٹیسٹ میں گرفت مضبوط ہو گئی، پاکستان نے آسٹریلیا کے خلاف رنزوں کا پہاڑ کھڑا کر دیا اور 570 رنز 6 کھلاڑی آؤٹ پر اپنی پہلی اننگز ڈیکلیئر کر دی۔ آسٹریلیا نے دوسرے روز کھیل ختم ہونے تک ایک وکٹ پر 22 رنز بنا لئے تھے اور اسے گرین شرٹس کی پہلی اننگز کا سکور برابر کرنے کیلئے مزید 548 رنز کی ضرورت ہے۔ ڈیوڈ وارنر 16 اور نیتھن لائن ایک رن کے ساتھ وکٹ پر موجود ہیں۔ عمران خان نے ایک وکٹ حاصل کی۔ میچ کا دوسرا روز بھی پاکستانی بلے بازوں کے نام رہا جس میں انہوں نے کینگروز باؤلرز کی خوب دھنائی کی، اظہر علی کے آؤٹ ہونے کے بعد یونس اور مصباح کینگروز باؤلرز کے سامنے ڈٹ گئے، دونوں بلے بازوں نے عمدہ بیٹنگ کا مظاہرہ کر کے چوتھی وکٹ کی شراکت میں 181 قیمتی رنز جوڑ کر ٹیم کی پوزیشن مستحکم کر دی، اسی دوران یونس خان نے ڈبل سنچری اور مصباح نے سنچری مکمل کی۔ جمعہ کو ابو ظہبی ٹیسٹ کے دوسرے روز پاکستان نے 304 رنز 2 کھلاڑی آؤٹ پر اپنی پہلی نا مکمل اننگز دوبارہ شروع کی تو یونس خان 111 اور اظہر علی 101 رنز پر کھیل رہے تھے، دن کے گیارہویں اوور میں مچل سٹارک نے اظہر علی کی شاندار اننگز کا خاتمہ کر کے اہم پارٹنر شپ توڑ ڈالی، اظہر گزشتہ دن کے سکور میں صرف 8 رنز کا اضافہ کر سکے اور 109 رنز بنا کر آؤٹ ہوئے، اس موقع پر کپتان مصباح نے یونس خان کا ساتھ دیا، دونوں بلے بازوں نے ڈٹ کرکینگروز باؤلرز کا مقابلہ کیا اور چوتھی وکٹ کی شراکت میں 181 رنز جوڑ کر ٹیم کا سکور 513 تک پہنچا دیا، اسی دوران یونس خان نے عمدہ کارکردگی کے تسلسل کو برقرار رکھتے ہوئے ڈبل سنچری بنائی جبکہ مصباح نے سنچری مکمل کی، مصباح سنچری مکمل کرنے کے بعد 101 رنز پر سمتھ کی گیند پر کیچ آؤٹ ہو گئے، اس کے بعد خان کی ہمت بھی جواب دے گئی اور وہ 213 رنز کی دلکش اننگز کھیل کر سڈل کی گیند پر بولڈ ہو گئے، 561کے مجموعی سکور پر اسد شفیق 21 رنز بنا کر سٹارک کی گیند پر بولڈ ہوئے، تھوڑی دیر بعد 570 رنز 6 کھلاڑی آؤٹ پر پاکستانی قائد نے اننگز ڈیکلیئر کر دی، سرفراز احمد 19 رنز بنا کر ناٹ آؤٹ رہے۔ مچل سٹارک نے دو جبکہ مچل جانسن، نیتھن لائن اور سٹیون سمتھ نے ایک، ایک کھلاڑی کو آؤٹ کیا۔ آسٹریلوی ٹیم جب پہلی اننگز کیلئے میدان میں اتری تو 21 رنز پر اسے پہلا نقصان اٹھانا پڑا اور کرس راجرز صرف 5 رنز بنا کر چلتا بنے، دوسرے روز جب کھیل ختم ہوا تو آسٹریلیا نے ایک وکٹ پر 22 رنز بنا لئے تھے اور اسے گرین شرٹس کی پہلی اننگز کا سکور برابر کرنے کیلئے مزید 548 رنز درکار ہیں جبکہ اس کی نو وکٹیں ابھی باقی ہیں۔ وارنر 16 اور لائن ایک رن کے ساتھ وکٹ پر موجود ہیں۔ عمران خان نے ایک کھلاڑی کو آؤٹ کیا۔</body>
</COUNTER_document>
