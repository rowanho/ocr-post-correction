<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0560.xml" newsdate="28.10.14" newspaper="APP" noofwordswithSWR="255" totalnoofsentences="12" totalnoofwords="376">
<headline>اختلاف رائے جمہوریت کا حسن ہے، ملک کی ترقی اور عوام کی خوشحالی کی جانب توجہ مرکوز کرنی چاہیے، آئین ملک میں تمام جمہوری قوتوں سے بات چیت کا بھرپور موقع فراہم کرتا ہے،وزیراعظم محمد نواز شریف کی متحدہ قومی موومنٹ کے وفد سے گفتگو ملاقات میں ملک کی مجموعی سیاسی صورتحال پر تبادلہ خیال</headline>
<body>اسلام آباد ۔ 28 اکتوبر (اے پی پی) وزیراعظم محمد نواز شریف نے کہا ہے کہ اختلاف رائے جمہوریت کا حسن ہے، ہمیں ملک کی ترقی اور عوام کی خوشحالی کی جانب توجہ مرکوز کرنی چاہیے، ہمارا آئین ملک میں تمام جمہوری قوتوں سے بات چیت کا بھرپور موقع فراہم کرتا ہے۔ وزیراعظم ہاؤس سے جاری بیان کے مطابق ان خیالات کا اظہار وزیراعظم نے متحدہ قومی موومنٹ کے وفد سے گفتگو کرتے ہوئے کیا جس نے منگل کو پارلیمنٹ ہاؤس میں وزیراعظم کے چیمبر میں ان سے ملاقات کی۔ ایم کیو ایم کے وفد میں عبدالرشید گوڈیل، خالد مقبول اور سینیٹر نسرین شامل تھیں۔ وزیراعظم نے کہا کہ اختلاف رائے جمہوریت کی طاقت ہے ، سیاسی جماعتوں کے مابین باہمی اختلافات کو بات چیت اور بحث و مباحثہ سے حل کرنا چاہیے جس کے لئے ہمارا نظام مناسب پلیٹ فارمز مہیا کرتا ہے۔ وزیراعظم نے کہا کہ گزشتہ چند ماہ کے دوران پاکستان میں پارلیمانی جمہوریت اور قانون کی حکمرانی کی بہترین مثال قائم ہوئی ہے جس میں تمام سیاسی جماعتوں نے جمہوریت کی بالادستی اور جمہوری اداروں کے استحکام کے لئے نظام کے ساتھ یکجہتی کا اظہار کیا۔ وزیراعظم سے ایم کیو ایم کے وفد کی ملاقات میں ملک کی مجموعی سیاسی صورتحال بالخصوص سندھ کی صورتحال پر تبادلہ خیال کیا گیا۔ وزیراعظم نے جمہوری طریقے سے منتخب قوتوں پر زور دیا کہ وہ سندھ کی ترقی اور خوشحالی کے لئے مل کر کام کریں۔ انہوں نے وفد کو کہا کہ پاکستان کے اتحاد اور خوشحالی کے لئے کام کیا جائے اور باہمی اختلافات کو خوشگوار انداز میں مذاکرات سے حل کیا جائے۔ وزیراعظم نے کہا کہ کراچی میں جاری ترقیاتی منصوبوں کی بروقت تکمیل کو یقینی بنانے کے لئے متعلقہ حکام کو احکامات جاری کر دیئے گئے ہیں۔ وفاقی وزیر اطلاعات و نشریات و قومی ورثہ سینیٹر پرویز رشید، وفاقی وزیر ریلویز خواجہ سعد رفیق اور وزیراعظم کے پولیٹیکل سیکرٹری ڈاکٹر آصف کرمانی بھی ملاقات میں موجود تھے۔</body>
</COUNTER_document>
