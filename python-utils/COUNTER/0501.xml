<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0501.xml" newsdate="26.10.14" newspaper="APP" noofwordswithSWR="185" totalnoofsentences="10" totalnoofwords="335">
<headline>عمران خان جمہوری طریقوں کے بجائے طاقت کے ذریعےایشوز حل کرنے کے درپے ہیں، سینیٹر پرویز رشید</headline>
<body>اسلام آباد ۔26 اکتوبر (اے پی پی) وفاقی وزیر اطلاعات و نشریات و قومی ورثہ سینیٹر پرویز رشید نے کہا ہے کہ عمران خان جمہوری طریقوں کے بجائے طاقت کے ذریعے ایشوز حل کرنے کے درپے ہیں تاہم حکومت نے مذاکرات کیلئے اپنے دروازے بند نہیں کئے اور اپوزیشن جرگہ بھی اس سلسلے میں اپنی کوششیں کر رہا ہے، دھرنوں پر اربوں روپے خرچ کرنے کے باوجود اس کا کوئی مثبت نتیجہ برآمد نہیں ہوا۔وہ اتوارکوایک نیوزچینل سے بات چیت کررہے تھے۔ پی ٹی آئی کے ارکان قومی اسمبلی کے استعفوں سے متعلق ایک سوال کے جواب میں انہوں نے کہا کہ قومی اسمبلی کے سپیکر کا یہ فرض ہے کہ کسی بھی رکن کی جانب سے استعفیٰ پیش کئے جانے کی تصدیق کے بعد اس کا استعفیٰ منظور کرے، عمران خان نے اپنی پارٹی کے ارکان قومی اسمبلی کو سپیکر کے چیمبر میں انفرادی طور سے جانے سے روکا ہوا ہے جو اجتماعی طور پر سپیکر سامنے پیش ہونا چاہتے ہیں۔ قومی اسمبلی کے کسی بھی رکن کو اپنے استعفی کی وضاحت پیش کئے جانے کا آزادانہ ماحول فراہم کیا جانا چاہئے تاکہ وہ یہ بتا سکے کہ وہ اپنی مرضی سے استعفیٰ دے رہا ہے یا دباؤ کے تحت ایسا کر رہا ہے۔ بھارت اور ایران کی طرف سے سرحدوں پر فائرنگ کے حوالے سے ایک سوال کے جواب میں انہوں نے کہا کہ پاکستان اس معاملے پر سفارتی کوششیں کررہا ہے جبکہ پاک فوج بھی لائن آف کنٹرول اور ورکنگ باؤنڈری پر بھارتی افواج کو منہ توڑ جواب دے رہی ہیں۔ وفاقی وزیر نے کہا کہ کئی مواقع پر تمام پارلیمانی جماعتوں نے عمران خان سے درخواست کی کہ موجودہ حالات میں قومی مفادات کو ترجیح دی جائے تاکہ ملکی معیشت بہتر ہوسکے۔ انہوں نے کہا کہ حکومت معیشت کے استحکام کیلئے داخلی استحکام کی کوششیں کر رہی ہے۔ انہوں نے پاکستان کی شمولیت کے ساتھ ایشیائی انفراسٹرکچر انوسٹمنٹ بینک کے قیام کی تعریف کی۔</body>
</COUNTER_document>
