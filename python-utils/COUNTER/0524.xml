<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0524.xml" newsdate="19.10.14" newspaper="APP" noofwordswithSWR="302" totalnoofsentences="15" totalnoofwords="442">
<headline>سرتاج عزیزکی افغان صدراشرف غنی سے ملاقات ،دورہ پاکستان کی باضابطہ دعوت دیدی پاکستان اور افغانستان کے تعلقات کو پرتپاک اور باہمی مفید شراکت داری میں تبدیل کرنے کا اب تاریخی موقع ہے، سرتاج عزیز</headline>
<body>اسلام آباد ۔ 19اکتوبر (اے پی پی) وزیراعظم کے مشیر برائے قومی سلامتی و امور خارجہ سرتاج عزیز نے وزیراعظم کے خصوصی نمائندہ کی حیثیت سے اتوارکوکابل کا ایک روزہ دورہ کیا۔ انہوں نے وزیراعظم محمد نواز شریف کی طرف سے افغان صدر محمد اشرف غنی احمد زئی کو دورہ پاکستان کے لئے باضابطہ دعوت دی۔ صدر اشرف غنی نے دعوت کی تعریف کی اور کہا کہ وہ جلد پاکستان کا دورہ کریں گے۔ انہوں نے کہا کہ پاکستان اور افغانستان کے تعلقات کو پرتپاک اور باہمی مفید شراکت داری میں تبدیل کرنے کا اب تاریخی موقع ہے۔ انہوں نے کہا کہ وہ پانچ سال سے زائد تناظر میں دو طرفہ تعلقات کے وزیراعظم محمد نواز شریف کے وژن سے اتفاق کرتے ہیں۔ افغان صدر نے سیاسی، سلامتی، دفاعی تعاون، اقتصادی و تجارتی تعلقات، بزنس ٹو بزنس روابط، ثقافتی اور عوامی سطح پر تبادلہ سمیت تعلقات کی مختلف جہتوں کیلئے دونوں ممالک کے ابتدائی کام کی نشاندہی کی۔ وزیراعظم کے مشیر نے افغانستان میں اقتدار کی پرامن منتقلی اور قومی اتحاد حکومت کی تشکیل پر مبارکباد دی، انہوں نے پاکستان اور افغانستان کے درمیان ایک جامع اور پائیدار شراکت داری کی تعمیر کیلئے وزیراعظم کی خواہش کا اظہار کیا جو باہمی اعتماد، مفاہمت اور قریبی تعاون پر مبنی ہو جن کا یقین ہے کہ دونوں ممالک اس سمت گامزن ہونے کا تاریخی موقع رکھتے ہیں۔ وزیراعظم کے مشیر نے سیاسی، سیکیورٹی اور اقتصادی شعبوں میں مختلف سطحوں پر تعاون کے سلسلہ میں دو طرفہ میکنزم کی اہمیت اجاگر کی اور کہا کہ پاکستان امن و استحکام کیلئے افغانستان کی کوششوں کی مکمل حمایت کرے گا اوراس سلسلہ میں سہولت دے گا۔ انہوں نے اضافی تجارتی و اقتصادی تعلقات اور تجارت اور توانائی کیلئے علاقائی روابط کی اہمیت پر زور دیا۔ سرتاج عزیز نے کابل کے دورہ کے دوران چیف ایگزیکٹو ڈاکٹر عبداللہ عبداللہ سے بھی ملاقات کی اور انہیں چیف ایگزیکٹو کا عہدہ سنبھالنے پر وزیراعظم کی جانب سے مبارکباد اور دورہ پاکستان کی دعوت دی۔ افغان چیف ایگزیکٹو نے دعوت کی تعریف کرتے ہوئے کہا کہ دونوں ممالک کو قریبی و باہمی تعلقات کیلئے مل جل کر کام کرنا چاہیے۔ اس موقع پر امن، سلامتی، تجارت، اقتصادی تعاون اور علاقائی تعاون کے امور بھی زیرغور آئے۔ وزیراعظم کے مشیر نے افغان وزیر خارجہ زرار احمد عثمانی، قومی سلامتی کے مشیر محمد حنیف اتمر کے ساتھ بھی علیحدہ علیحدہ ملاقات کی اور دو طرفہ اور علاقائی امور سمیت افغان صدر کے آئندہ دورہ پاکستان کا جائزہ لیا۔</body>
</COUNTER_document>
