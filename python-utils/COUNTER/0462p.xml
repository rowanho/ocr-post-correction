<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0462p.xml" newsdate="24.08.14" newspaper="nawa-e-waqt" noofwordswithSWR="531" totalnoofsentences="26" totalnoofwords="837">
<headline>مظاہرین شاہراہ دستور کی بجائے دوسری جگہ دھرنا دیں : سپریم کورٹ حکومت کو کنٹینر ہٹانے کی ہدایت‘ کسی غیر آئینی اقدام کی حمایت نہیں کرینگے عمران نے جواب داخل کرا دیا</headline>
<body>اسلام آباد (این این آئی + آن لائن) سپریم کورٹ آف پاکستان نے عوامی تحریک کے سربراہ ڈاکٹر طاہر القادری سے تفصیلی جواب طلب کرلیا ہے جبکہ عدالت عظمیٰ کے ججز نے کہا ہے کہ احتجاج سب کا آئینی اور جمہوری حق ہے مگر دوسروں کے حقوق کی خلاف ورزی نہ کی جائے، کسی دوسری جگہ کا انتخاب کیا جائے، شاہراہ دستور بلاک کرنے کی اور نہ ہی کسی غیر آئینی اقدام کی حمایت کرتے ہیں۔ چیف جسٹس ناصرالملک کی سربراہی میں جسٹس جواد ایس خواجہ، جسٹس انور ظہیر جمالی، جسٹس میاں ثاقب نثار اور جسٹس آصف سعید کھوسہ پر مشتمل پانچ رکنی لارجر بینچ نے کیس کی سماعت کی۔ پاکستان تحریک انصاف کے سربراہ عمران خان کی جانب سے ان کے وکیل نے جواب جمع کرایا جس میں کہا گیا کہ تحریک انصاف کے چیئرمین آئین کی بالادستی اور قانون کی حکمرانی پر یقین رکھتے ہیں، تحریک انصاف کے کارکن کسی سرکاری عمارت میں داخل نہیں ہوں گے، عمران خان کسی بھی غیر آئینی و غیرقانونی اقدام کے حامی نہیں ہیں، ہمارا دھرنا پُرامن ہے۔ عمران خان نے یقین دہانی کرائی کہ احتجاج پُرامن ہے اور پُرامن ہی رہے گا۔ انہوں نے سپریم کورٹ سے استدعا کی کہ عدالت متعلقہ حکام کو کنٹینرز ہٹانے کا حکم دے جو اسلام آباد کے شہریوں کی نقل و حرکت میں سب سے بڑی رکاوٹ ہیں۔ عوامی تحریک کے سربراہ طاہر القادری کی جانب سے جواب ان کے وکیل علی ظفر نے جمع کرایا جس میں موقف اختیار کیا گیا کہ یہ ایک سیاسی مسئلہ ہے، عدالت کو سماعت کا اختیار نہیں۔ جواب میں کہا گیا کہ عوام انصاف کیلئے سڑکوں پر نکلے ہیں، کسی کو شاہراہ دستور پر آنے سے نہیں روکا، رکاوٹیں حکومت کی طرف سے کھڑی کی گئی ہیں۔ جواب میںکہا گیا کہ سترہ جون کو ماڈل ٹاؤن میں کارکنوں کی ہلاکت کے خلاف احتجاج کیا جارہا ہے اور احتجاج کے حق کو عالمی سطح پر تسلیم کیا گیا ہے۔ ہم احتجاج کا وہی حق استعمال کر رہے ہیں جو وکلاء نے 2009ء میں ججز کو بحال کرانے کے لئے استعمال کیا تھا۔ عوامی تحریک نے مسلم لیگ (ن)کی طرح عدلیہ پر حملہ نہیں کیا، لوگوں کی نقل و حرکت میں حکومت رکاوٹ بن رہی ہے۔ حکومت نے ذمہ داری نبھانے کے بجائے معاملہ عدالتی کندھوں پر ڈال دیا ہے، سیاسی معاملات میں مداخلت عدلیہ کے لئے نقصان دہ ہے۔ جسٹس ثاقب نثار نے کہا کہ اگر آپ بنیادی حقوق کی بات کرتے ہیں تواس کامطلب ہے کہ آپ آئین کی بات کرتے ہیں؟ جسٹس ثاقب نثار نے کہا کہ احتجاج آپ کا بنیادی حق ہے تاہم دوسروں کے حقوق کا بھی خیال رکھیں، حکومت بھی ذہن میں رکھے کہ شاہراہ دستور پر کوئی رکاوٹیں نہ ہوں۔ حکومت کنیٹنرز ہٹائے اور مظاہرین شاہراہ دستور خالی کر دیں۔ سماعت کے دوران جسٹس ثاقب نثار نے کہاکہ احتجاج سب کا آئینی اور جمہوری حق ہے مگر دوسروں کے حقوق کی خلاف ورزی نہ کی جائے، یہ جگہ خالی کر کے کسی دوسری جگہ کا انتخاب کیا جائے۔ جسٹس جواد ایس خواجہ نے کہاکہ سپریم کورٹ کا دروازہ شاہراہ دستور پر کھلتا ہے اور احتجاج کے باعث ہمیں متبادل راستے سے عدالت آنا پڑا۔ شاہراہ دستور بلاک کرنے کی اور نہ ہی کسی غیر آئینی اقدام کی حمایت کرتے ہیں، کسی دوسری جگہ پر آپ لوگ اپنے مطالبات کی منظوری تک دھرنا جاری رکھیں ہمیں اس پر کوئی اعتراض نہیں ہو گا۔ چیف جسٹس ناصر الملک نے کہاکہ 2 نومبر 2007 کو اعتزاز احسن نے سپریم کورٹ میں کہا تھا کہ ماورائے آئین اقدام ہونے جا رہا ہے تاہم عدالت نے ان کی درخواست کی سماعت نہیں کی اور پھر 3 نومبر کو ماورائے آئین اقدام ہو گیا۔ چیف جسٹس نے کہا کہ تحریک انصاف نے واضح کر دیا کہ وہ ماورائے آئین اقدام کی حمایت نہیں کرتی۔ کنٹینرز کی وجہ سے لوگوں کو پیدل چلنا پڑ رہا ہے، اٹارنی جنرل جواب دیں۔ جسٹس آصف سعید کھوسہ نے کہاکہ احتجاج کرنیوالوں کے حقوق ہیں تو جو احتجاج نہیں کرتے ان کے بھی حقوق ہیں، بنیادی حقوق کا معاملہ ہے لوگ مارے جا چکے ہیں۔ جسٹس جواد ایس خواجہ نے کہاکہ حکومت آئین اور قانون نافذ کرے،کوئی حائل ہورہا ہے تو بتائیں۔ بعد ازاں عدالت عظمیٰ نے پاکستان عوامی تحریک سے تفصیلی جواب طلب کرتے ہوئے ممکنہ ماورائے آئین اقدام کیس کی سماعت پیر تک ملتوی کر دی ہے۔ جسٹس جواد ایس خواجہ نے ریمارکس دیتے ہوئے کہا کہ ہم پانچ جج جاکر لوگوں کو شاہراہ دستور سے نہیں ہٹا سکتے یہ کام انتظامیہ کا ہے‘ حکومت کہاں ہے وہ اپنا فرض کیوں ادا نہیں کر رہی۔ جسٹس انور ظہیر جمالی کا کہنا تھا کہ حکومت کو صورتحال سے نمٹنے کیلئے قانون کے مطابق ایکشن لینا چاہئے، عدالت نے ایک بار پھر حکومت کی طرف سے دھرنا ختم کرانے کی استدعا مسترد کر دی۔ سپریم کورٹ نے احتجاج کرنیوالوں کو دھرنے کی جگہ تبدیل کرنے کا حکم دیا ہے۔</body>
</COUNTER_document>
