<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0521.xml" newsdate="17.10.14" newspaper="APP" noofwordswithSWR="807" totalnoofsentences="41" totalnoofwords="1348">
<headline>پاکستان اندرونی و بیرونی دونوں لحاظ سے امن و آشتی کا خواہش مند ہے تاہم اپنی آزادی اور خود مختاری پر کبھی کوئی سمجھوتہ نہیں کرے گا، حکومت بحری حوالے سے اس خطے میں ہونے والی تبدیلیوں سے غافل نہیں ، پاک بحریہ ایک قابل فخر قومی ادارہ ہے، بحری حدود کی حفاظت اور ملکی دفاع کے لئے پاک بحریہ کی ضروریات کو کبھی نظر انداز نہیں کیا جائے گا وزیراعظم محمد نواز شریف کا پاکستان نیوی وار کالج بلڈنگ نیول کمپلیکس والٹن کی افتتاحی تقریب سے خطاب</headline>
<body>لاہور ۔ 17 اکتوبر (اے پی پی) وزیراعظم محمد نواز شریف نے دوٹوک انداز میں واضح کیا ہے کہ پاکستان اندرونی و بیرونی دونوں لحاظ سے امن و آشتی کا خواہش مند ہے تاہم اپنی آزادی اور خود مختاری پر کبھی کوئی سمجھوتہ نہیں کرے گا۔ حکومت بحری حوالے سے اس خطے میں ہونے والی تبدیلیوں سے غافل نہیں اور اس کے نتیجے میں سامنے آنے والے قومی معاملات سے بھی بخوبی آگاہ ہے۔ پاک بحریہ ایک قابل فخر قومی ادارہ ہے، بحری حدود کی حفاظت اور ملکی دفاع کے لئے پاک بحریہ کی ضروریات کو کبھی نظر انداز نہیں کیا جائے گا۔ انہوں نے یہ بات جمعہ کو یہاں پاکستان نیوی وار کالج بلڈنگ نیول کمپلیکس والٹن کی افتتاحی تقریب سے خطاب کرتے ہوئے کہی۔ اس موقع پر چیف آف نیول اسٹاف ایڈمرل ذکاء اﷲ، کمانڈنٹ پاکستان نیول وار کالج، جنرل فلیگ اینڈ ائیر آفیسرز بھی موجود تھے۔ وزیراعظم نے کہا کہ آج ہم اپنی بقا کی جنگ لڑ رہے ہیں اور یہ ایک فیصلہ کن دور ہے، ہماری بہادر مسلح افواج انتہا پسندی اور دہشت گردی کی لعنت کو ہمیشہ کے لئے ختم کرنے کے لئے مصروف جنگ ہیں۔ اس جنگ میں وہ بے مثال قربانیاں پیش کررہے ہیں جس پر پوری قوم کے فخر ہے۔ وزیراعظم نے کہا کہ اندرونی اور بیرونی دونوں حوالوں سے پاکستان امن و آشتی کا خواہش مند ہے تاکہ ہماری معیشت اور معاشرت کو ترقی حاصل ہو کیونکہ ہم نے جن قومی مقاصد کا تعین کیا ہے وہ کسی قسم کی بدامنی کے ہوتے ہوئے حاصل نہیں کئے جا سکتے۔ انہوں نے واضح کیا کہ ہم اپنی آزادی اور خود مختاری پر کبھی کوئی سمجھوتہ نہیں کریں گے۔ انہوں نے یقین دلایا کہ مسلسل عمل، محنت اور بھرپور توجہ کے ساتھ طے شدہ مقاصد ضرور پورے کئے جائیں گے اور بہت جلد نتائج ہم سب کے سامنے ہوں گے۔ وزیراعظم نے واضح کیا کہ سمندری تجارت کا ایک بہت بڑا حصہ بحر ہند پر منحصر ہے اور ہم بحری راستوں کا بہت اہم حصہ ہیں جن میں کسی قسم کی رخنہ اندازی عالمی معیشت اور عالمی امن کو بری طرح متاثر کرسکتی ہے۔ انہوں نے کہا کہ پاکستان تزویراتی لحاظ سے بحیرہ عرب کے مرکز میں واقع ہے جس سے تین براعظم اور ان میں واقع 50 ممالک وابستہ ہیں جن میں ساحلی اور غیر ساحلی ممالک شامل ہیں۔ ان ممالک میں سماجی، ماحولیاتی اور سیاسی عدم توازن کے اثرات پاکستان کی سلامتی اور استحکام پر بھی ہو سکتے ہیں جس کے پیش نظر اس خطے میں ہم اپنا موثر کردار ادا کرنے کے لئے تیار رہتے ہیں۔ وزیراعظم نے اس امر پر مسرت کا اظہار کیا کہ پاک بحریہ کو عملی طور پر ایک بہت موثر اورقابل اعتماد قوت کے طور پر تسلیم کیا جاتا ہے جس نے انفرادی سطح پر اور باہمی اشتراک کے ساتھ بحری مشقوں میں اپنی صلاحیتوں کا اظہار کیا ہے۔ انہوں نے کہا کہ پاکستان نیوی کی سی ٹی ایف 150 اور سی ٹی ایف 151 کی بحری مشقوں میں شرکت کو عالمی سطح پر سراہا گیا ہے۔ ویسٹرن پیسیفک نیول سیلپوزیم اور انڈین اوشن نیول سیلپوزیم جیسے بین الاقوامی فورم میں شرکت اور امن مشقوں کا انعقاد پاکستان نیوی کے قابل ستائش اقدامات ہیں جبکہ انٹرنیشنل میری ٹائم کانفرنس منعقد کرکے پاکستان نیوی نے لائق ستائش قدم اٹھایا ہے۔ انہوں نے کہا کہ ایسے اقدامات علاقائی اور قومی حوالے سے بحری معاملات پر اسٹیک ہولڈرز کیلئے ایک متفقہ حکمت عملی وضع کرنے میں مدد گار ثابت ہوتے ہیں۔ ان اقدامات کی وجہ سے پاکستان کی بحری فوج کا ایک مثبت تاثر دنیا کو ملتا ہے جو ملکی خارجہ پالیسی اور سفارت کاری کے لئے بھی کار آمد ثابت ہوتے ہیں۔ وزیراعظم نواز شریف نے کہا کہ انہیں یہ جان کر خوشی ہوئی کہ پاکستان نیوی کراچی شپ یارڈ میں مقامی طور پر بڑے جنگی جہاز اور تیزی سے حملہ آور ہونے والے کرافٹ تیار کررہی ہے۔ انہوں نے اس بات پر زور دیا کہ مقامی سطح پر اور ٹیکنالوجی کی منتقلی کے ذریعے اشتراک عمل سے تعمیر پر توجہ مرکوز کرنی چاہئے۔ انہوں نے کہا کہ مجھے معلوم ہے کہ پاکستان نیوی نے حال ہی میں قومی میری ٹائم پالیسی وضع کی ہے جسے حتمی شکل دی جا رہی ہے جو پاکستان کے میری ٹائم نظریئے اور قومی میری ٹائم حکمت عملی کی وضاحت بھی کرے گی۔ ان خدمات کو قومی سطح پر ہمیشہ قابل قدر حیثیت حاصل رہے گی۔ انہوں نے امید ظاہر کی کہ اس عمل سے پاکستان میں میری ٹائم کلچر کو فروغ حاصل ہوگا۔ انہوں نے قومی میری ٹائم برادری کو یقین دلایا کہ حکومت بحری حوالے سے اس خطے میں ہونے والی تبدیلیوں سے غافل نہیں ہے اور اس کے نتیجے میں سامنے آنے والے قومی معاملات سے بھی بخوبی آگاہ ہے۔ وزیراعظم نے کہا کہ پلاننگ کمیشن پاکستان کے لئے ایک میری ٹائم وژن مرتب کررہا ہے۔ انہوں نے یاد دلایا کہ پاکستان کی پہلی شپنگ پالیسی بھی ان کی وزارت عظمیٰ کے پہلے دور میں بنائی گئی تھی۔ وزیراعظم نے بتایا کہ حکومت گوادر پورٹ کو جلد از جلد پوری طرح فعال بنانے کے لئے سرگرم عمل ہے۔ گوادر سے کاشغر شاہراہ کی تعمیر کا منصوبہ بھی شروع کیا جا رہا ہے۔ پاک چائنہ اکنامک کوریڈور کے حوالے سے بہت سے منصوبے زیر عمل ہیں جو اپنی اہمیت اور مالیت کے لحاظ سے قابل ذکر حیثیت کے حامل ہیں۔ نئے ائیر پورٹ، ایکسپریس وے اور گوادر میں بجلی گھر کی تعمیر کی مثال پیش کرتے ہوئے انہوں نے کہا کہ معیار کے اعتبار سے گوادر کو عالمی سطح کی بندر گاہ بنایا جائے جس پر اعلیٰ پیمانے کی مواصلاتی سہولیات، معاونت اور شہری سہولیات دستیاب ہوں۔ یہ بندر گاہ پاکستان کی بحری، تجارتی اور معاشرتی ترقی کیلئے کردار ادا کرنے کے ساتھ ساتھ پورے خطے میں ترقیاتی عمل کو تیز کردے گی۔ وزیراعظم نے پاکستان نیوی وار کالج لاہور کی عمارت کے افتتاح پر خوشی کا اظہار کرتے ہوئے کہا کہ انہیں یقین ہے کہ اس پر وقار عمارت میں پاکستان نیوی کی بڑھتی ہوئی تربیتی ضروریات کو پورا کرنے کی خاطر خواہ گنجائش موجود ہے۔ انہوں نے کہا کہ ساحل سے بہت دور یہ عمارت لاہور میں واقع ہونے کے باوجود پاکستان نیوی کی صلاحیتوں میں اضافے کے لئے بہترین کردار کی حامل ہوگی۔ یہ صلاحیت پاکستان کی ساحلی سرحدوں کی نگرانی اور حفاظت کی ضامن ہوگی۔ وزیراعظم نے اس یقین کا اظہار کیا کہ پاکستان نیوی وار کالج کی نو تعمیر شدہ جدید عمارت تاریخی اعتبار سے مثالی روایات کی بنیادوں پر اٹھائی گئی ہے جو قوم کے بحری مفادات اور وسیع تر مقاصد کی تکمیل میں اپنا کردار ادا کرے گی۔ انہوں نے اس اعتماد کا اظہار کیا کہ پاکستان نیوی وار کالج دوست ممالک کے افسران کو تربیت فراہم کرکے ان رشتوں کومستحکم کرے گا جو ہمارے خارجہ تعلقات کیلئے اہمیت رکھتے ہیں اور اس کے ساتھ ساتھ بحری معاملات کے حوالے سے علمی حلقوں میں بھی آگاہی کو فروغ ملے گا۔ وزیراعظم نواز شریف نے کہا کہ وہ اس امر سے بخوبی آگاہ ہیں کہ پاکستان نیوی کی ضروریات کے مقابلے میں وسائل ناکافی ہیں تاہم انہوں نے یقین دہانی کرائی کہ بحری حدود کی حفاظت اور ملکی دفاع کے لئے پاک بحریہ کی ضروریات کو کبھی نظر انداز نہیں کیا جائے گا اور وسائل کی فراہمی ضرور ہوگی کیونکہ یہ وقت کا تقاضا ہے اور پاکستان نیوی ہمارا ایک قابل فخر ادارہ ہے۔ وزیراعظم نے چیف آف نیول اسٹاف، پاکستان نیوی کے افسران اور سیلرز کو مبارکباد پیش کی جنہوں نے مختصر وقت میں اس قابل ستائش منصوبے کی تکمیل کو ممکن بنایا۔ قبل ازیں وزیراعظم نے تختی کی نقاب کشائی کر کے پاکستان نیوی وار کالج کی عمارت کا افتتاح کیا۔</body>
</COUNTER_document>
