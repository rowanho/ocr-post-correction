<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0588.xml" newsdate="16.09.14" newspaper="APP" noofwordswithSWR="194" totalnoofsentences="10" totalnoofwords="322">
<headline>سیلاب سے بہت تباہی ہوئی ہے، متاثرین سیلاب کی دوبارہ مکمل آباد کاری کو یقینی بنائیں گے، نقصان پورا کرنے کی کوشش کی جائے گی،متاثرین سیلاب کا دکھ حکومت کا دکھ ہے اور ہم اس دکھ میں برابر کے شریک ہیں وزیراعظم محمد نواز شریف خورشید آباد امدادی کیمپ کے دورے کے موقع پر متاثرین سیلاب سے خطاب</headline>
<body>مظفر گڑھ ۔ 16 ستمبر (اے پی پی) وزیراعظم محمد نواز شریف نے کہا ہے کہ اچانک سیلاب سے بڑے پیمانے پر تباہی ہوئی ہے، حکومت سیلاب متاثرین کے ساتھ ہے، مشکل کی اس گھڑی میں انہیں تنہا نہیں چھوڑا جائے گا، متاثرین سیلاب کی دوبارہ آباد کاری کو یقینی بنائیں گے، نقصان پورا کرنے کی کوشش کی جائے گی، متاثرین کے دکھوں کا مداوا کیا جائے گا۔ انہوں نے ان خیالات کا اظہار منگل کو یہاں خورشید آباد امدادی کیمپ کے دورے کے موقع پر متاثرین سیلاب سے خطاب کرتے ہوئے کیا۔ وزیراعظم نے کہا کہ انہیں متاثرین کی مشکلات کا احساس ہے کیونکہ انہیں مجبوری کی حالت میں گھر بار چھوڑنا پڑا ہے، سیلاب سے فصلوں کو نقصان پہنچا ہے اور مویشی بہہ گئے ہیں۔ اچانک سیلاب کی وجہ سے تباہی ہوئی ہے، حکومت مصیبت کی اس گھڑی میں متاثرین کے ساتھ ہے جس کا جتنا بھی نقصان ہوا ہے وہ پورا کرنے کی کوشش کریں گے، متاثرین کا حوصلہ اور جوانمردی قابل تحسین ہے۔ متاثرین کی دوبارہ آباد کاری کو یقینی بنایا جائے گا۔ انہوں نے کہا کہ متاثرین سیلاب کا دکھ حکومت کا دکھ ہے اور وہ ان کے اس دکھ میں برابر کے شریک ہیں، سیلاب سے نقصانات کا تخمینہ لگایا جا رہا ہے، وزیر اعلیٰ پنجاب شہباز شریف بھی مسلسل متاثرہ علاقوں کے دورے کر رہے ہیں اور امدادی کاموں کی نگرانی کر رہے ہیں۔ انہوں نے کہا کہ متاثرین سیلاب کی امداد اور بحالی کے لئے کوئی کسر اٹھا نہیں رکھی جائے گی۔ قبل ازیں وزیراعظم کو سیلاب کے نقصانات کے حوالے سے بریفنگ بھی دی گئی۔</body>
</COUNTER_document>
