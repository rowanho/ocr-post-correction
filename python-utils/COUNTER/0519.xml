<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0519.xml" newsdate="18.10.14" newspaper="APP" noofwordswithSWR="287" totalnoofsentences="17" totalnoofwords="449">
<headline>ملک کی معیشت کی ترقی کیلئے حکومتی کوششوں کو عالمی سطح پر سراہا گیا ہے،وفاقی وزیر خزانہ سینیٹر محمد اسحاق ڈار</headline>
<body>اسلام آباد ۔ 18اکتوبر (اے پی پی) وفاقی وزیر خزانہ سینیٹر محمد اسحاق ڈار نے کہا ہے کہ ملک کی معیشت کی ترقی کیلئے حکومتی کوششوں کو عالمی سطح پر سراہا گیا ہے۔ ہفتہ کو یہاں فیڈرل بورڈ آف ریونیو میں ٹیکس اصلاحات کمیشن کے افتتاحی اجلاس کی صدارت کرتے ہوئے انہوں نے کہا کہ جب پاکستان مسلم لیگ (ن نے اقتدار سنبھالا تو 30 جون 2014 تک مکمل معاشی نقصان کی پیشگوئیاں کی گئیں تاہم شروع دن سے حکومت نے سادگی کے اقدامات اختیار کئے، اخراجات میں تقریباً30 فیصد تک کمی کی، مراعات اور ایس آر اوز کے کلچر کا سختی سے خاتمہ کیا، اصلاحات متعارف کرائیں جس کے نتیجہ میں معیشت نے ترقی کی۔ انہوں نے کہاکہ معاشی درجہ بندی کے عالمی اداروں مودی اور سٹینڈرڈ اینڈ پوارز نے ہماری بہتر معاشی صورتحال کی تعریف کی جبکہ لوڈمین سچز، ماہر اقتصادیات جم اونیل اور بی بی سی نے اس اعتماد کا اظہار کیا ہے کہ پاکستان کی معیشت 2050 تک دنیا کی 18ویں بڑی معیشت بن جائیگی جو اس وقت 44ویں پوزیشن پر ہے۔ وزیر خزانہ نے کہاکہ معاشی بہتری کیلئے ہمارے مثبت اقدامات کے نتیجہ میں ایشائی ترقیاتی بنک اور عالمی بنک جیسے عالمی مالیاتی اداروں کا پاکستان پر اعتماد بحال ہوا ہے۔ انہوں نے کہا کہ واشنگٹن میں دیامر بھاشا ڈیم کانفرنس کا انعقاد امریکہ کی طرف سے ہماری بہتر معیشت پر اعتماد کا مظہر ہے جبکہ ایک موڑ پر وہ اس پراجیکٹ پر ہچکچاہٹ کا مظاہرہ کر رہے تھے۔ انہوں نے کہا کہ دھرنا سیاست سے پاکستان کا بیرون ملک تشخص مجروح ہوا۔ ٹیکس اصلاحات کمیشن کی کاکردگی کے متعلق انہوں نے کہا کہ مساوی ٹیکس کو یقینی بنانے اور ٹیکس۔جی ڈی پی تناسب میں اضافہ کیلئے کمیشن سے بڑی توقعات ہیں۔ انہوں نے کمیشن کے ارکان سے کہا کہ وہ حقیقی تجاویز پیش کریں تاکہ ٹیکس دہندگان کو سہولت ملے اور ایک شفاف نظام فروغ پائے۔ انہوں نے کہاکہ ہم ملک میں ٹیکس کلچر کو فروغ دینا چاہتے ہیں، ٹیکسوں کے دائرہ کار میں توسیع اور ٹیکس۔جی ڈی پی شرح میں بہتری چاہتے ہیں۔ انہوں نے ٹیکس اصلاحات کمیشن پر زور دیا کہ مناسب اپیلیٹ سسٹم تیار کیا جائے تاکہ کیسز کو موثر طور پر نمٹایا جاسکے۔ ٹیکس اصلاحات کمیشن کے چیئرمین سید مسعود علی نقوی نے ارکان کو کمیشن کے مینڈیٹ کے متعلق آگاہ کیا۔ انہوں نے کہا کہ ملک میں بڑے وسائل اور معاشی صلاحیت ہے جنہیں معیشت کی ترقی کیلئے استعمال کرنا چاہئے۔ ایف بی آر کے چیئرمین طارق باجوہ نے ٹیکس وصولی کی موجودہ صورتحال اور اس حوالے سے ایف بی آر کو درپیش مسائل سے آگاہ کیا۔</body>
</COUNTER_document>
