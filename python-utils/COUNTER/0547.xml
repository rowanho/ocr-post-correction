<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0547.xml" newsdate="23.10.14" newspaper="APP" noofwordswithSWR="232" totalnoofsentences="10" totalnoofwords="324">
<headline>سیشن جج اسلام آباد نے لال مسجد آپریشن کی دوسری ایف آئی آر کے اندراج کی درخواست ایڈیشنل سیشن جج کو بھجوا دی</headline>
<body>اسلام آباد ۔ 23 اکتوبر (اے پی پی) ڈسٹرکٹ اینڈ سیشن جج اسلام آباد نے سابق صدر پرویز مشرف اور سابق وزیر اعظم شوکت عزیز سمیت ان کی کابینہ اور دیگر افراد کے خلاف لال مسجد آپریشن کی دوسری ایف آئی آر کے اندراج کی درخواست سماعت کے لیے ایڈیشنل سیشن جج کو بھجوا دی جو 25 اکتوبر کو سماعت کریں گے۔جمعرات کو ڈسٹرکٹ اینڈ سیشن جج نذیر احمد نے شہری جان محمد قریشی کی جانب سے شہدا فاؤنڈیشن کے ذریعے سابق صد رپرویز مشرف اور سابق وزیراعظم شوکت عزیز سمیت ان کی کابینہ کے ارکان چودھری شجاعت حسین، چودھری پرویز الٰہی ، شیخ رشید احمد، اعجاز الحق، آفتاب شیرپاؤ، محمد علی درانی ، طارق عظیم، خورشید قصوری، فیصل صالح حیات، کامران لاشاری، سید کمال شاہ، خالد پرویز، جاوید اقبال چیمہ اور دیگر کے خلاف لال مسجد آپریشن میں مارے گئے افراد کے قتل کا مقدمہ درج کرنے کی درخواست پر سماعت کی۔ پرویز مشرف کے وکیل اختر شاہ نے درخواست پر اعتراض کرتے ہوئے کہا کہ پرویز مشرف کے خلاف پہلے ہی لال مسجد آپریشن میں عبدالرشید غازی کے قتل کا مقدمہ درج ہے اور ٹرائل جاری ہے۔ نامزد ملزمان کی فہرست سے ان کا نام نکال دیا جائے۔ درخواست گزار کے وکیل عبد الحق ملک نے کہا کہ اس درخواست میں مقدمہ درج نہ کرنے پر صرف تھانہ آب پارہ کے ایس ایچ او کو فریق بنایا گیا ہے، نامزد ملزم کے وکیل کو نہ سنا جائے۔ اختر شاہ ایڈووکیٹ نے کہا کہ قانون ملزم کو اپنے دفاع کا حق دیتا ہے۔ عدالت نے دلائل سننے کے بعد درخواست سماعت کے لیے ایڈیشنل سیشن جج سکندر خان کو بھجوا دی۔ اس سے پہلے ایڈیشنل سیشن جج واجد علی نے اپنی عدالت میں جاری عبدالرشید غازی قتل کیس کی سماعت کے باعث یہ درخواست سننے سے معذرت کر لی تھی۔</body>
</COUNTER_document>
