<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0545.xml" newsdate="23.10.14" newspaper="APP" noofwordswithSWR="219" totalnoofsentences="15" totalnoofwords="393">
<headline>ملک میں توانائی کے مسائل حل کرنے کیلئے متعدد منصوبوں پر کام جاری ہے، منصوبوں کے مکمل ہونے سے آئندہ سالوں میں مجموعی طور پر 22 ہزار میگاواٹ بجلی حاصل کی جائے گی، صدر مملکت ممنون حسین کا بہاولپور میں تقریب سے خطاب</headline>
<body>بہاولپور ۔23 اکتوبر (اے پی پی) صدر مملکت ممنون حسین نے کہا ہے کہ ملک میں توانائی کے مسائل حل کرنے کیلئے بجلی پیدا کرنے کے متعدد منصوبوں پر کام جاری ہے، ان منصوبوں کے مکمل ہونے سے آئندہ سالوں میں مجموعی طور پر 22 ہزار میگاواٹ بجلی حاصل کی جائے گی، بجلی کے منصوبوں سے نہ صرف لوڈ شیڈنگ پر قابو پایا جائے گا بلکہ اس سے ملکی معیشت بھی بہتر ہو گی۔ ان خیالات کا اظہار صدر مملکت نے جمعرات کو صادق پبلک سکول بہاولپور میں تقسیم اسناد کی تقریب کے موقع پر خطاب کرتے ہوئے کیا۔ انہوں نے ملک کے تمام نوجوانوں پر زور دیا کہ وہ تعلیم کے مختلف شعبوں میں نمایاں کارکردگی کا مظاہرہ کر کے ملک کا نام روشن کریں۔ صدر ممنون حسین نے کہا کہ بیرون ملکوں میں پڑھنے والے پاکستانی طلباء اپنے ملک کے سفیر بنیں۔ انہوں نے طلباء پر زور دیا کہ وہ اپنے والدین اور اساتذہ کا احترام کریں اور ان سے رہنمائی لیں۔ صدر مملکت نے کہا کہ ان کا صادق پبلک سکول آنا ایک اعزاز ہے، ایک تاریخی ادارہ ہے جس کا سنگ بنیاد نواب سرصادق محمد خان عباسی نے رکھا تھا۔ انہوں نے کہا کہ صادق پبلک سکول کی بنیاد ایسے وقت میں رکھ دی گئی تھی جب ملک میں بورڈنگ سکولوں کی تعداد بہت کم تھی۔ انہوں نے کہا کہ صادق پبلک سکول نے گزشتہ 61 سالوں کے دوران نہایت قابل اورذہین لوگ پیدا کئے جو ملک کے مختلف شعبوں اور معیشت میں خدمات سرانجام دے رہے ہیں۔ صدر مملکت نے کہا کہ صادق پبلک سکول کو پاکستان کے تعلیمی اداروں میں ایک اہم مقام حاصل ہے۔ انہوں نے سکول انتظامیہ سے کہا کہ وہ مستحق طلباء کو مفت تعلیم فراہم کرنے کیلئے ایک فنڈ قائم کریں۔ اس موقع پر گورنر پنجاب چوہدری محمد سرور نے بھی خطاب کیا۔ گورنر پنجاب نے کہا کہ مسلم لیگ (ن) کی حکومت تعلیمی سیکٹر پر خصوصی توجہ دے رہی ہے اور اس مقصد کیلئے تعلیمی بجٹ میں بھی اضافہ کیا گیا ہے۔ اس کے علاوہ پنجاب حکومت صوبے کے تمام سکولوں میں ضروری سہولتیں فراہم کرنے کیلئے کوشاں ہے۔</body>
</COUNTER_document>
