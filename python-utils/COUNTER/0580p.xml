<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0580p.xml" newsdate="29.10.14" newspaper="nawa-e-waqt" noofwordswithSWR="339" totalnoofsentences="19" totalnoofwords="523">
<headline>کشمیر سمیت تمام مسائل مذاکرات سے حل کئے جائیں، امریکہ: امن عمل کی بحالی میں مدد کریں: پاکستان</headline>
<body>اسلام آباد آباد (خبرنگار خصوصی+ مقبول ملک+ نیشن رپورٹ) امریکہ کے خصوصی نمائندے برائے پاکستان و افغانستان ڈینئل فیلڈمین نے کہا ہے کہ پاکستان اور بھارت کے درمیان دوطرفہ مذاکرات کے ذریعے مسئلہ کشمیر کا حل دونوں ملکوں کے مفاد میں ہوگا۔ امریکی نمائندے نے گذشتہ روز قومی سلامتی کے مشیر سرتاج عزیز، وزیر داخلہ چودھری نثار سے ملاقاتیں کیں۔ دفتر خارجہ کے مطابق امریکی نمائندے نے ملاقاتوں کے دوران پاکستان، افغانستان اور پاکستان بھارت تعلقات کے حوالے سے تبادلہ خیال کیا گیا۔ مشیر خارجہ نے ملاقات کے دوران واضح کیا کہ افغانستان کے استحکام اور امن کیلئے تعاون جاری رکھیں گے اور پاکستان افغانستان کے ساتھ تعلقات کے نئے باب کا آغاز کرنے کیلئے تیار ہے اور افغان مفاہمتی عمل کی حمایت جاری رکھے گا اور پاکستان افغانستان سے ہونے والے حملوں کے حوالے سے افغان حکام سے رابطے میں ہے اور تجارت پر بات چیت کیلئے تیار ہیں اور پاکستان امید کرتا ہے کہ افغان صدر اشرف غنی کے دورہ پاکستان سے امن کا عمل مزید آگے بڑھے گا۔ بھارت کے ساتھ تعلقات کا ذکر کرتے ہوئے مشیر خارجہ سرتاج عزیز کا کہنا تھا کہ پاکستان کنٹرول لائن پر کشیدہ صورتحال کے باوجود بھارت کے ساتھ پرامن اور اچھے تعلقات چاہتا ہے اور عالمی برادری اور امریکہ کو دونوں ملکوں میں مذاکرات اور امن عمل کی بحالی کیلئے بھرپور مدد کرنی چاہئے اور مسئلہ کشمیر سمیت تمام تصفیہ طلب مسائل کو حل کرانا چاہئے۔ ملاقات کے دوران پاکستان اور امریکہ کے باہمی تعلقات میں بہتری کے حوالے سے اطمینان کا اظہار کیا گیا۔ امریکی نمائندہ خصوصی کا کہنا تھا کہ امن کیلئے پاکستان کی کوششیں قابل تعریف ہیں۔ انہوں نے کہا کہ پاکستان اور بھارت میں مذاکرات جلد بحال ہونے چاہئیں۔ اے پی پی کے مطابق امریکی نمائندے کا کہنا تھا کہ امریکہ کو لائن آف کنٹرول اور ورکنگ بائونڈری کے حالیہ واقعات پر بڑی تشویش ہے تاہم کشمیر بارے ان کے ملک کا موقف تبدیل نہیں ہوا۔ میں نے گزشتہ ہفتے کہا تھا کہ امریکہ بھارت کے ساتھ پاکستان کے تعلقات کو اہم تصور کرتا ہے اس لئے مذاکرات میں مدد دینا دونوں ممالک کے مفاد میں ہوگا تاکہ دونوں ممالک کے عوام کی بہبود کیلئے اس مسئلے کو حل کیا جا سکے۔ امریکہ پاکستان کے ساتھ امداد کی بجائے تجارتی تعلقات کی حوصلہ افزائی کرے گا۔ وزیر داخلہ کے ساتھ ملاقات کے دوران چودھری نثار نے امریکی نمائندہ خصوصی سے مطالبہ کیا ہے کہ ڈرون حملے مستقل بند کئے جائیں۔ علاوہ ازیں وزیر خزانہ سنیٹر اسحق ڈار نے بھی گزشتہ روز امریکی نمائندے کے ساتھ ملاقات کی۔ دونوں طرف سے مشترکہ ورکنگ گروپ کے اجلاس کے کامیاب انعقاد پر اطمینان کا اظہار کیا گیا۔ نجی ٹی وی کے مطابق سرتاج عزیز نے کہا ہے کہ عالمی برادری پاکستان سے مذاکرات کیلئے بھارت پر زور دے، بھارت کشمیر سمیت تمام تنازعات پرامن انداز سے حل کرے۔ فیلڈمین نے کہا کہ پاک بھارت مذاکرات جلد شروع کرنے کی ضرورت ہے۔ افغانستان میں استحکام کیلئے پاکستان کی خدمات کا اعتراف کرتے ہیں۔ پاک افغان تجارت اور اقتصادی تعاون کیلئے امریکہ بھرپور مدد کرے گا۔</body>
</COUNTER_document>
