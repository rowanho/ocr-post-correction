<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0594p.xml" newsdate="17.09.14" newspaper="nawa-e-waqt" noofwordswithSWR="522" totalnoofsentences="33" totalnoofwords="853">
<headline>چیف جسٹس نے ایکشن نہ لیا تو خانہ جنگی کا خطرہ ہے، عمران: ’’الزام خان‘‘ انقلاب نہیں انتشار چاہتے ہیں: پرویز رشید</headline>
<body>اسلام آباد (اپنے سٹاف رپورٹر سے + نیوز ایجنسیاں) تحریک انصاف کے چیئرمین عمران خان نے کہا ہے کہ چیف جسٹس ملک میں پرامن انقلاب کا راستہ نہ روکیں ورنہ خونیں انقلاب آئیگا، میری چیف جسٹس ناصر الملک سے اپیل ہے کہ وہ پولیس کی جانب سے کارکنوں پر تشدد کا نوٹس لیں، پولیس میرے کارکنوں کو راستوں میں پکڑ لیتی ہے، میں بھی اب کارکنوں کو قابو نہیں کر پارہا۔ پمز میں پولیس تشدد اور فائرنگ سے مرنے والے ہمارے 17 کارکنوں کی نعشیں پڑی ہوئی ہیں جو ہمیں نہیںدی جارہیں، اس صورتحال میں ملک میں خانہ جنگی کا خطرہ ہے، اگر اب بھی عدلیہ نے مداخلت نہ کی تو پھر ملک خونیں انقلاب کی طرف چلا جائیگا۔ انہوں نے ان خیالات کا اظہار کنٹینر پر ہنگامی پریس کانفرنس سے خطاب میں کیا۔ چیئرمین پی ٹی آئی نے کہا کہ صرف چیف جسٹس چاہیں تو ملک میں آنیوالے خونیں انقلاب کو روک سکتے ہیں، پولیس غیرقانونی کام کر رہی ہے، ہم نے اپنے پرامن احتجاج کے دوران ایک گملا بھی نہیں ٹوٹنے دیا لیکن جب رات کو میرے کارکن واپس جاتے ہیں تو پولیس راستے میں انہیں پکڑتی ہے، ان سے پیسے چھین لئے جاتے ہیں، انکا آخر قصور کیا ہے۔ عدلیہ سے اپیل کرتا ہوں کہ وہ حکومت سے عدالتی حکم کی پابندی کرائے اور پورے اسلام آباد میں رکھے کنٹینرز کو ہٹوائے کیونکہ اسلام آباد ہائیکورٹ کے احکامات ہیں کہ حکومت شہر سے کنٹینرز ہٹائے لیکن وہ عدالتی حکم نہیں مان رہی۔ میں چیف جسٹس آف پاکستان کو پیغام پہنچانا چاہتا ہوں کہ ملک کو انارکی اور خانہ جنگی سے بچایا جائے، نوازشریف کیخلاف تو منی لانڈرنگ کا ثبوت خود انکے سمدھی اسحاق ڈار اپنے بیان حلفی کے ذریعے دے چکے ہیں۔ نوازشریف پولیس سے غلط کام کروا رہے ہیں، آئی جی اسلام آباد طاہر عالم کو چھپنے کی جگہ نہیں مل سکے گی۔ ملک میں ویسے بھی جمہوریت نہیں بلکہ شریف خاندان کی بادشاہت ہے جس کے خلاف میں لڑ رہا ہوں۔ چوہدری نثار نے پولیس کو حکم دے رکھا ہے کہ میرے کارکنوں کو مارے۔ سپریم کورٹ جمہوریت کو بچائے اور ملک کو خانہ جنگی کی طرف جانے سے روک لے اور ایسے لوگوں کیخلاف کارروائی کرے جنہوں نے لوٹی دولت باہر رکھی ہوئی ہے۔ اے این این کے مطابق عمران نے کہا کہ جمہوریت کو بچانا چیف جسٹس کی ذمہ داری ہے، اگر وہ آگے نہ بڑھے تو پھر خونی انقلاب ہی آئیگا، انصاف کیلئے پرامن احتجاج کرنا ہر پاکستانی کا حق ہے، تحریک انصاف کا دھرنا کسی قانون کی خلاف ورزی نہیں۔ دھرنے میں شریک پشتون عوام سے پولیس کے برتاؤ نے صوبہ خیبر پی کے میں نفرتیں پیدا کردی ہیں، شریف برادران نے ہر قسم کی چوری، منی لانڈرنگ اور ٹیکس چوری کی، قوم اب جاگ چکی ہے اور پاکستان بدل چکا ہے، لوگ بھیڑ بکریوں کی طرح مزید ظلم نہیں سہیں گے۔ الیکشن میں تاریخ کی بدترین دھاندلی ہوئی جس کے ثبوت موجود ہیں لیکن ہمیں انصاف نہیں ملا۔ دھرنے سے خطاب میں عمران نے کہا ہے کہ مبارکباد دیتا ہوں پاکستانی قوم جاگ رہی ہے۔ پاکستانیوں کے عزم کو سلام پیش کرتا ہوں۔ جب دھرنا ختم ہو گا مزدور وی آئی پی بن چکا ہوگا۔ ’’گو نواز گو‘‘ کے نعرے لگ رہے ہیں، نواز شریف عوام کے نمائندے نہیں۔ فیصلہ کر لیا کہ بقر عید بھی یہیں گزاروں گا۔ عمران خان نے جمعہ کو ’’گو نواز گو‘‘ ڈے منانے کا اعلان کیا۔ انہوں نے کہا کہ جمعہ کو ڈی چوک میں اپنا بجلی کا بل بھی جلاؤں گا۔ کارکنوں سے کہتا ہوں کہ میڈیا کے لوگوں کی حفاظت کریں۔ جہاز میں لوگ اپنے حق کیلئے کھڑے ہو گئے۔ ہر پاکستانی وی آئی پی ہے، بے حس حکمرانوں نے جسٹس منصور کی رپورٹ پر عمل نہیں کیا۔ عمران خان نے نواز شریف کو چیلنج کیا کہ اپنے اور اپنے بچوں کے اثاثے ظاہر کر دیں یا میرے اثاثے غلط ثابت کر دیں تو میں دھرنا ختم کر دوں گا۔ میرے تمام اثاثے پاکستان میں ہیں، میاں صاحب ہمت ہے تو بتائیں کتنے اثاثے ہیں۔ اسمبلی میں تمام جماعتوں نے کہا کہ الیکشن میں دھاندلی ہوئی۔ جمعہ کو انسانوں کا سمندر ہو گا، یوم نجات منائیں گے۔ بجلی چوروں کو پکڑنے کی بجائے عوام سے قیمت وصول کی جا رہی ہے۔ جمعہ کو پوری قوم دھرنے میں شرکت کرے، بجلی کے بل جلائیں گے۔ کارکنوں کی گرفتاریوں کیخلاف آج عدالت جائیں گے۔ انہوں نے کہا کہ میرے اثاثے اگر غلط ثابت ہوں تو میں سیاست چھوڑ دوں گا۔ نجی ٹی وی کو انٹرویو میں عمران خان نے کہا کہ آرمی چیف جنرل راحیل شریف نے 5 مطالبات کی گارنٹی دی اور کہا کہ نواز شریف استعفیٰ نہیں دینگے، میں نے انہیں کہا نواز شریف پر اعتماد نہیں فوج پیچھے ہوتی تو اب تک جاچکے ہوتے، ہم فوج کے کندھوں پر نہیں عوام کے کندھوں پر آئیں گے، دھاندلی کے ذمہ داروں کو سزا نہ ملی تو آئندہ بھی ایسے ہی ہوگا، قوم جاگ جائے تو میری سب سے بڑی فتح ہوگی، گرفتاری سے فرق نہیں پڑتا ، پہلے ہی جیل میں پھنسے ہیں۔</body>
</COUNTER_document>
