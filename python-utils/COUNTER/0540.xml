<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0540.xml" newsdate="22.10.14" newspaper="APP" noofwordswithSWR="292" totalnoofsentences="19" totalnoofwords="438">
<headline>پاکستان اور ترکی کے درمیان اعلیٰ سطحی عسکری مذاکراتی گروپ کا اجلاس ، تربیت اور دفاعی آلات کے امور کا جائزہ لیا گیا</headline>
<body>اسلام آباد ۔ 22 اکتوبر (اے پی پی) پاکستان اور ترکی کے درمیان 10 ویں اعلیٰ سطحی عسکری مذاکراتی گروپ کا اجلاس دوسرے روز بدھ کو یہاں شروع ہوا جس میں تربیت اور دفاعی آلات کے امور کا جائزہ لیا گیا۔ دونوں اجلاس بالترتیب وزارت دفاع اور دفاعی پیداوار میں ہوئے۔ پاکستان کی جانب سے ورکنگ گروپ کی قیادت جے ایس ایچ کیو کے فارن ملٹری کوآپریشن (ایف ایم سی) کے ڈائریکٹر جنرل میجر جنرل فرخ بشیر اور ترک وفد کی قیادت دفاعی انڈسٹری ورکنگ گروپ کے سربراہ ڈی جی فورس امپروومنٹ اینڈ سورس مینجمنٹ میجر جنرل اوگز سرحد حبیب اوگلو نے کی۔ ترکی اور پاکستان کے درمیان تاریخی اور برادرانہ تعلقات ہیں۔ دونوں ممالک ان تعلقات کو دفاع، تجارت معیشت کے شعبوں میں ایک دوسرے کی مدد کے لئے تبدیل کرنا چاہتے ہیں اور انہیں مزید تقویت دینے کے خواہاں ہیں۔ سیکریٹری دفاع لیفٹیننٹ جنرل (ر) محمد عالم خٹک نے اپنے ریمارکس کے دوران کہا کہ مشکلات کے باوجود ایک پرامن اور مستحکم خطہ کے لئے ہمارا عزم مضبوط ہے۔ ہماری مسلح افواج مکمل عزم کے ساتھ دہشت گردی کی لعنت کا خاتمہ کر رہی ہیں۔ خطے میں امن کا حصول اولین اہمیت ہے۔ ترک وفد نے سیکورٹی صورتحال اور علاقائی کردار بارے ایک بریفنگ بھی دی۔ ترک جنرل یاسر گلر نے کہا کہ دونوں ممالک فضائی، بحری اور بری شعبوں میں تعاون کر رہے ہیں اور ہم اس تعاون کے دائرہ کار کو مزید متنوع بنانا چاہتے ہیں۔ پاکستان اور ترکی دفاعی شعبہ میں مشترکہ کام کر رہے ہیں اور حال ہی میں کمیونیکیشن، طیارہ سازی اور بحری جہاز سازی کے شعبہ میں کوششیں قابل تعریف ہیں۔ سیکریٹری دفاعی پیداوار لیفٹیننٹ جنرل (ر) تنویر طاہر کے ساتھ ملاقات کے دوران ترک جنرل یاسر گلر نے کہا کہ دونوں ممالک کو دفاع کے شعبہ میں تعاون کو بہتر بنانے کے نئے امکانات کا جائزہ لینا چاہئے۔ ترکی کی طرح پاکستان مستقبل کا انرجی کوریڈور ہے اور اسے خطے میں بڑا اہم مقام حاصل ہے۔ ترکی نے آئیڈیاز 2014ء کے اسٹالز میں شرکت کے لئے بڑی دلچسپی کا اظہار کیا اور کامرہ، واہ، ٹیکسلا اور کراچی میں دفاعی صنعتوں کے دورہ میں بھی دلچسپی کا اظہار کیا۔ وفد نے سیکریٹری دفاع لیفٹیننٹ جنرل (ر) محمد عالم خٹک کی جانب سے دیئے گئے سرکاری عشائیہ سے قبل دیگر اہم حکام سے بھی ملاقات کی۔ عشائیہ میں دونوں ممالک کے اعلیٰ حکام نے شرکت کی۔ ترکی کے جنرل نے پرتپاک میزبانی پر سیکریٹری دفاع سے اظہار تشکر کیا اور کامیاب دورہ پر اپنی خوشی کا اظہار کیا۔</body>
</COUNTER_document>
