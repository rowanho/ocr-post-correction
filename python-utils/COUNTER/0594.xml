<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0594.xml" newsdate="16.09.14" newspaper="APP" noofwordswithSWR="585" totalnoofsentences="27" totalnoofwords="962">
<headline>جمہوریت بہترین نظام حکومت ہے، ریاست کو قائم رکھنا پارلیمنٹ ‘ عدالت اور عوام کی ذمہ داری ہے‘ لاقانونیت کو قانون کی گرفت میں لائیں گے، عمران خان ہر محاذ پر ناکام ہوئے ہیں، دھرنے کی روح پرواز کر چکی، وزیراعظم کا استعفیٰ دینا نواز شریف کے اختیار میں نہیں، اسحاق ڈار عمران خان کو مذاکرات کی میز پر لانے کا موقع دینے کیلئے تیار ہیں وفاقی وزیر اطلاعات و نشریات و قومی ورثہ سینیٹر پرویز رشیدکی پی آئی ڈی میں پریس کانفرنس</headline>
<body>اسلام آباد ۔ 16ستمبر (اے پی پی) وفاقی وزیر اطلاعات و نشریات و قومی ورثہ سینیٹر پرویز رشید نے کہا ہے کہ جمہوریت بہترین نظام حکومت ہے، ریاست کو قائم رکھنا پارلیمنٹ ‘ عدالت اور عوام کی ذمہ داری ہے‘ لاقانونیت کو قانون کی گرفت میں لائیں گے، عمران خان ہر محاذ پر ناکام ہوئے ہیں، دھرنے کی روح پرواز کر چکی، وزیراعظم کا استعفی دینا نواز شریف کے اختیار میں نہیں، اسحاق ڈار عمران خان کو مذاکرات کی میز پر لانے کا موقع دینے کیلئے تیار ہیں۔ منگل کو یہاں پریس کانفرنس سے خطاب کرتے ہوئے انہوں نے کہا کہ عمران خان اور ڈاکٹر طاہر القادری جھوٹ کے مقابلے میں شریک ہیں، انھوں نے کہا کہ عمران خان اورطاہرالقادری دھرنوں میں ہرروز نئی جھوٹ گھڑتے رہے اور پھروہ انھیں بھول گئے۔’’آزادی خان‘‘ نے ایک ماہ کے بے بنیادالزامات لگانے کے بعد’’الزام خان‘‘ کا نام کمایا جبکہ ڈاکٹرطاہرالقادری ’’ڈاکٹرانتشار‘‘ بن گئے۔ عمران خان بیلٹ کا مقابلہ ہارنے کے بعد اب اپنے ساتھی کے ہمراہ جھوٹ کا مقابلہ جیتنا چاہتے ہیں۔ وزیر اطلاعات نے کہا کہ عمران خان ہر روز نیا الزام لگاتے ہیں، وہ صحافیوں پر الزامات ثابت کریں میں سزا کیلئے تیار ہوں۔ انہوں نے کہا کہ عمران خان اور ڈاکٹر طاہر القادری نے لندن میں خفیہ ملاقات کیوں کی؟ وہ اس ملاقات کو کیوں چھپا رہے ہیں، لاہور سے اسلام آباد آنے کی دوڑ کیوں لگائی گئی، عمران اور قادری کے شرکاء پارلیمنٹ، وزیراعظم ہاؤس، سپریم کورٹ اور پی ٹی وی پرحملہ میں ملوث ہیں، 10 لاکھ لوگوں کو نہ لانے کا غصہ عمران خان صحافیوں پر نکال رہے ہیں۔ وزیر اطلاعات نے کہا کہ عمران خان کی طرف سے سول نافرمانی کے اعلان کے باوجود ٹیکسوں کی وصولی اور ترسیلات زر میں نمایاں اضافہ ہوا ہے، عمران خان اکھاڑے میں اکیلا کھڑے ہونے کے بجائے پارلیمنٹ میں آ کر بات کریں ہم ان کا جواب دینے کیلئے تیار ہیں۔ وزیر اطلاعات نے کہا کہ عمران خان کو جھوٹ کے الزامات کیلئے ثبوت کی نہیں صرف کیمرے کی آنکھ کی ضرورت ہے، انتخابات کے متعلق عمران خان کے الزامات بے بنیاد ہیں جو مبینہ دھاندلی میں ملوث جسٹس (ر) رمدے اورآئی بی کے بریگیڈیئرکا نام بھی نہ بتا سکے، عمران خان نے غنڈوں کی قیادت کرتے ہوئے حملہ کرنے والے ملزمان کو پولیس کی حراست سے چھڑایا، تحریک انصاف کے سربراہ 33 دن سے بغیر ثبوت کے الزامات لگا رہے ہیں۔ انہوں نے کہا کہ پاکستان مسلم لیگ (ن) نے پلاٹ کلچر کو ختم کیا ہے۔ انہوں نے کہا کہ لندن میں عمران اور قادری نے پاکستان میں انتشار اور عدم استحکام پھیلانے کا منصوبہ بنایا، دونوں حضرات پر سرکاری اداروں پر حملوں کی کیوں دوڑ لگی ہوئی ہے، عمران خان اپنی پارٹی کے صدر جاوید ہاشمی کے الزامات پر کیوں خاموش ہیں؟ وہ انہیں شوکاز نوٹس جاری کیوں نہیں کرتے؟ ایک سوال پر انہوں نے کہا کہ دھرنوں سے بچوں کی تعلیم ہی نہیں چین کے ساتھ معاشی ترقی کے منصوبوں کیلئے چینی صدر کا دورہ پاکستان بھی متاثر ہوا ہے۔ انہوں نے کہا کہ جھوٹ کی سیاست کی ہانڈی ڈی چوک میں ٹکڑے ٹکڑے ہوگئی ہے جس کی ناکامی پر عمران خان نے سول نافرمانی کی دھمکی دی، وہ اپنے دھرنے میں 10 ہزار لوگ بھی نہ لا سکے۔ انہوں نے کہا کہ عمران نے بیرون ملک پاکستانیوں سے کہا کہ وہ بینکاری نظام کی بجائے ہنڈی کے ذریعہ رقوم پاکستان بھیجیں تاہم پاکستانیوں نے عمران خان کے اس مطالبہ کو مسترد کیا۔ انہوں نے کہا کہ عمران خان پی ٹی وی پر حملہ کرنے والے ملزمان کو تو بچانے کی کوشش کرتے ہیں تاہم وہ دہشتگردی کے خلاف جنگ میں جانیں قربان کرنے والے بہادر فوجی افسران‘ جوانوں ‘ پولیس اہلکاروں اور شہریوں کے لئے انصاف نہیں مانگتے۔ وفاقی وزیر نے کہا کہ وزیراعظم کا استعفیٰ دینا نواز شریف کے بس میں نہیں‘ پارلیمنٹ یہ فیصلہ کرچکی ہے کہ وہ استعفیٰ نہیں دیں گے۔ انہوں نے کہا کہ ہم غیر آئینی روایات نہیں ڈالنا چاہتے کیا مرکز اور صوبائی حکومتوں کو صرف اس بنیاد پر ختم کیا جائے کہ ان پر الزام لگے ہیں تو کیا پھر اس کے لئے آئین میں ترمیم کردی جائے کہ بیلٹ کی بجائے جھوٹ بولنے والوں اور انتشار پھیلانے والوں کو حکومت دی جائے۔ انہوں نے کہا کہ صحافیوں میں پیسے تقسیم کرنے کا عمران خان کا الزام غلط ہے‘ عمران خان کنٹینر پرکھڑے ہوکر کسی بھی بے ضمیر صحافی کا نام لیں۔ انہوں نے کہا کہ عمران خان کا یہ الزام بھی جھوٹ ہے کہ بیلٹ پیپرز کی چھپائی اردو بازار کے پرنٹرز پر ہوئی۔ عمران خان اپنا یہ الزام عدالت میں پیش کریں۔ عمران خان پارلیمنٹ ہاؤس‘ پی ٹی وی اور وزیراعظم ہاؤس پر حملے کا جشن کنٹینر پر کھڑے ہوکر وکٹری کے نشان کے ساتھ مناتے ہیں۔ انہوں نے کہا کہ لاقانونیت کو قانون کی گرفت میں لایا جائے گا۔ وفاقی وزیر نے کہا کہ پاکستان کے صحافی پڑھے لکھے اور باوقار لوگ ہیں جو معاشرے کو صحیح سمت لے جانے کی رہنمائی کرتے ہیں۔ ہماری حکومت میں صحافیوں نے کوئی مالی مراعات نہیں لیں‘ ہم نے کسی کو کوئی پلاٹ نہیں دیا۔ ہماری پارلیمانی پارٹی نے پہلے ہی فیصلہ کیا ہے کہ پلاٹ یا کوئی مراعات نہیں ہونگی۔ وزیراعظم ‘ وزیراعلیٰ کے پلاٹ دینے کے صوابدیدی اختیارکو ختم کردیا ہے۔ انہوں نے کہا کہ ہم ہنس کر تنقید کو برداشت کرنے والے لوگ ہیں۔</body>
</COUNTER_document>
