<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0411p.xml" newsdate="26.08.14" newspaper="nawa-e-waqt" noofwordswithSWR="267" totalnoofsentences="13" totalnoofwords="460">
<headline>سپریم کورٹ افضل خان کو بلوا کر انکا ٹرائل کرے:کامران مرتضیٰ، شفقت چوہان</headline>
<body>اسلام آباد (اے پی پی) سپریم کورٹ بار اور لاہور ہائیکورٹ بار کے صدورنے سابق ایڈیشنل سیکرٹری الیکشن کمیشن افضل خان کی جانب سے الیکشن 2013 ء میں دھاندلی کے الزامات کو مسترد کر تے ہوئے کہا ہے کہ یہ عدلیہ کوبدنام کرنے کے ہتھکنڈے ہیں، ہم ایسانہیںہونے دیں گے، ضرورت پڑی تو افضل خان کے خلاف قانونی کارروائی کی جائیگی۔ سپریم کورٹ با رکے صدر کامران مرتضیٰ اور صدر لاہور ہائیکورٹ بار شفقت چوہان نے سپریم کورٹ میں ذرائع ابلاغ کے نمائندوں سے گفتگو کرتے ہوئے کہا کہ افضل خان نے جھوٹ بولا ہے، سپریم کورٹ انہیں بلوا کر انکا ٹرائل کرے ۔کامران مرتضیٰ نے کہا کہ یہ کام وہی قوتیں کرا رہی ہیں جن کیخلاف میں نے پٹیشن فائل کی تھی اور جن کیخلاف ہم نے سٹے آرڈر لیا تھا، ہم مطالبہ کرتے ہیں کہ شاہراہ دستور کو آج منگل تک خالی کر دیا جائے، میڈیا کوعدلیہ کے ججز کا احترام برقرار رکھنا چاہیے۔ کامران مرتضیٰ نے کہا کہ افضل خان نے ان لوگوں کا میڈیا ٹرائل کیا جو لوگوں کو سپریم کورٹ میں انصاف دیتے رہے ہیں، کسی کو گلے شکوے ہو سکتے ہیں مگرہم اس طرح کسی سے زیادتی کی اجازت نہیں دیں گے۔ افسوسناک بات یہ ہے کہ یہ لوگ اس وقت ایسی حرکتیں کرر ہے ہیں جب ججز صاحبان ان کیخلاف توہین عدالت کی کارروائی شروع نہیں کر سکتے ہم اس روئیے کی مذمت کرتے ہیں، اسے انتہائی نامناسب سمجھتے ہیں۔ شفقت چوہان نے کہا کہ افتخار چودھری ہمارے چیف جسٹس تھے، چیف جسٹس کے طور پر یہاں سے رخصت ہوئے ہیں انکااحترام اس طرح لازم ہے جس طرح عدالت کاہوتا ہے جن لوگوں کو کوئی مسئلہ ہوتا ہے وہ ججوں کے خلاف ہو جاتے ہیں۔ عمران خان کے ایک رکن نا اہل ہو گئے تو وہ ججوں کے خلاف ہوگئے، یہ لوگوں کا وطیرہ بن چکا ہے ا ن کوچاہئے کہ وہ عدالتوں کااحترام کرنا سیکھیں۔ سب کو عدلیہ کا احترام کرناچاہیے۔ پاکستان تحریک انصاف کے سینئر وائس چیئرمین شاہ محمود قریشی نے کہا ہے کہ یہ واضح ہو چکا ہے سابق چیف جسٹس ( ر ) افتخار محمد چودھری انتخابی دھاندلی میں ملوث تھے ۔ 2013 ء کے انتخابات میں عوام کے مینڈیٹ کو چوری کر کے جعلی حکومت کو اقتدار دیا گیا۔ وزیراعظم فوری طور پر مستعفی ہو کر نئے الیکشن کمیشن کے تحت انتخابات کا راستہ ہموار کریں۔ افضل خان کے مئی 2013 ء کے عام انتخابات میں تاریخی دھاندلی کے حوالے سے انکشافات نے ثابت کر دیا کہ تحریک انصاف کا دعوی درست ہے ان کا بیان ہمارے موقف کو ثابت کرتا ہے کہ الیکشن کمیشن ملک میں آزادانہ اور شفاف انتخابات کے انعقاد میں اپنی ذمہ داریاں ادا کرنے میں مکمل طور پر ناکام رہا۔</body>
</COUNTER_document>
