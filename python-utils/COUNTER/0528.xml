<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0528.xml" newsdate="02.10.14" newspaper="APP" noofwordswithSWR="174" totalnoofsentences="13" totalnoofwords="252">
<headline>صدر مملکت ممنون حسین نے ایڈمرل ذکاء اللہ کو پاک بحریہ کا نیا سربراہ مقرر کر دیا</headline>
<body>اسلام آباد ۔ 2 اکتوبر (اے پی پی) صدر مملکت ممنون حسین نے ایڈمرل ذکاء اللہ کو پاک بحریہ کا نیا سربراہ مقرر کر دیا ہے۔ جمعرات کو صدر نے وزیراعظم نواز شریف کی ایڈوائس پر وائس ایڈمرل ذکاء اللہ کو نیول چیف کی حیثیت سے تقرری سے قبل ایڈمرل کے عہدے پر ترقی دی۔ ایڈمرل ذکاء اللہ کو سبکدوش ہونے والے نیول چیف ایڈمرل آصف سندھیلا کی جگہ تعینات کیا گیا۔ ایڈمرل ذکا اللہ پاک بحریہ کے موجودہ سربراہ ایڈمرل آصف سندھیلہ کی ریٹائرمنٹ کے بعد اپنی ذمہ داری سنبھالیں گے۔ ایڈمرل ذکاء اللہ نے 1978 میں پاک بحریہ میں شمولیت اختیار کی اور 1978 میں آپریشن برانچ میں کمیشن حاصل کیا۔ انہوں نے پاکستان نیول اکیڈمی میں اعزازی شمشیر حاصل کی اور انہیں گریجویشن میں چیف آف نیول سٹاف گولڈ میڈل سے بھی نوازا گیا۔ انہوں نے اپنے کیریئر کے دوران آپریشنل ٹریننگ اور کمانڈ اسائنمنٹس کا وسیع تجربہ حاصل کیا۔ وہ برطانیہ کے رائل نیول اسٹاف کالج سے ماسٹرز کی ڈگری حاصل کرچکے ہیں۔ اس کے علاوہ انہوں نے لندن یونیورسٹی اور قائد اعظم یونیورسٹی سے جنگی علوم میں ایم ایس سی بھی کررکھا ہے۔ انہوں نے ایشیئن گیمز میں گولڈ میڈل اور انٹرنیشنل سیلنگ چیمپئن شپز میں کئی دیگر ایوارڈز حاصل کئے۔ انہیں ان کی خدمات کے اعتراف میں ہلال امتیاز ملٹری، ستارہ امتیاز ملٹری، تمغہ امتیاز ملٹری، صدارتی میڈل اور صدارتی تمغہ حسن کارکردگی سے بھی نوازا جا چکا ہے۔</body>
</COUNTER_document>
