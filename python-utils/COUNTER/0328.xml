<?xml version="1.0" encoding="UTF-8" standalone="no"?>
<COUNTER_document classification="PD" domain="foreign" filename="0328.xml" newsdate="26.11.14" newspaper="APP" noofwordswithSWR="437" totalnoofsentences="22" totalnoofwords="717">
<headline>وزیراعظم نوازشریف اور ان کے بھارتی ہم منصب نریندرمودی کے درمیان کسی باضابطہ ملاقات کا کوئی امکان نہیں،پاکستان مذاکرات کیلئے ہمیشہ تیار ہے تاہم بھارت کو پہل کرنی چاہئے کیونکہ اسی نے مذاکرات منسوخ کئے تھے، سرتاج عزیزکی اخبار نویسوں سے بات چیت</headline>
<body>کھٹمنڈو ۔26 نومبر (اے پی پی) وزیراعظم کے مشیر برائے امور خارجہ و قومی سلامتی سرتاج عزیز نے کہا ہے کہ اگرچہ وزیراعظم محمد نوازشریف اور ان کے بھارتی ہم منصب نریندر مودی سارک سربراہ اجلاس کے موقع پر ایک ہی ہوٹل کی ایک چھت تلے رہے تاہم دونوں وزراء اعظم کے درمیان کسی باضابطہ ملاقات کا کوئی امکان نہیں۔ بدھ کو یہاں اخبار نویسوں سے بات چیت کرتے ہوئے انہوں نے کہا کہ پاکستان نے بھارت کی جانب سے خارجہ سیکرٹریوں کی سطح کے مذاکرات کی یکطرفہ منسوخی پر خفگی کا اظہار کیا تھا۔ انہوں نے کہا کہ پاکستان مذاکرات کیلئے ہمیشہ تیار ہے تاہم بھارت کو پہل کرنی چاہئے کیونکہ اسی نے مذاکرات منسوخ کئے تھے۔ انہوں نے کہا کہ وزیراعظم نوازشریف نے کھٹمنڈو جاتے ہوئے کہاتھا کہ مذاکرات کے آغاز کیلئے اب بال بھارت کی کورٹ میں ہے۔ سرتاج عزیز نے کہا کہ وزیراعظم نوازشریف بھارتی وزیراعظم کی آمد کے چند گھنٹے بعد منگل کو نیپال کے دارالحکومت پہنچے، دونوں رہنما سوالٹی کراؤن پلازہ ہوٹل میں قیام پذیر ہیں۔ اسی جگہ پر اٹھارویں سربراہ سارک اجلاس شروع ہوا، دونوں رہنماؤں نے ثقافتی تقریب اور ضیافت میں بھی اکٹھے شرکت کی تاہم ان کے درمیان کسی سنجیدہ مذاکرات کا امکان نہیں۔ سارک کے رہنما (آج) جمعرات کو تفریحی مقام دولی خیل میں غیر رسمی ملاقات کرینگے جو کھٹمنڈو سے 30 کلو میٹر دور واقع ہے۔ سرتاج عزیز نے کہا کہ بھارتی وزیراعظم نریندرا مودی کی حلف برداری کی تقریب میں وزیراعظم نوازشریف کی جانب سے جذبہ خیر سگالی کے تحت شرکت کے باوجود بھارت نے نہ صرف مذاکرات منسوخ کئے بلکہ لائن آف کنٹرول اور ورکنگ باؤنڈری پر شہری آبادی پر بلا اشتعال فائرنگ کی جس سے بہت سی جانیں ضائع ہوئیں۔ انہوں نے اس بات پر افسوس کا اظہار کیا کہ وزیراعظم محمد نوازشریف کے دورہ نئی دہلی کے موقع پر جس جذبے کا اظہار کیا گیا بھارت نے اس جذبے کا اظہار نہیں کیا۔ انہوں نے کہا کہ اٹھارویں سارک سربراہ اجلاس نے بعض اہم شعبوں میں پیش رفت کی ہے اور فوڈ سیکورٹی، سیڈ بینک اور ریزرو فوڈ بینک کے قیام کیلئے عمومی اتفاق رائے ہے۔ انہوں نے کہا کہ جنوبی ایشیا فریڈ ٹریڈ ایگریمنٹ کے نتیجے میں رکن ممالک کے درمیان تجارت میں اضافہ ہوا اور منفی فہرست میں شامل متعدد آئٹمز میں کمی ہوئی۔ انہوں نے کہا کہ رکن ممالک کا یہ اتفاق رائے ہے کہ آگے بڑھا جائے اور مشترکہ کلائمیٹ چینج اور ڈیزاسٹر مینجمنٹ قائم کیا جائے۔ اس سلسلے میں طریقہ کار وضع کیا جا رہا ہے۔ انہوں نے کہا کہ رکن ممالک نے باہمی روابط کی اہمیت پر زور دیا اور اس سلسلے میں روڈ ٹرانسپورٹ، ریلویز اور توانائی کے شعبہ میں کثیر الجہتی معاہدوں پر پیش رفت ہوئی۔ توانائی سے متعلق معاہدے پر دستخط میں کوئی رکاوٹ نہیں جس کے نتیجے میں ممالک سرحد پار توانائی کی خرید و فروخت کرسکیں گے، روڈ ٹرانسپورٹ معاہدے سے روابط کیلئے ایک سازگار ماحول میسر ہو گا۔ انہوں نے کہا کہ 19 ویں سارک سربراہ اجلاس پاکستان میں منعقد ہو گا تنظیم میں ترکی بحیثیت مبصر اور چین کی بطور ڈائیلاگ پارٹنر شرکت کے متعلق انہوں نے کہا کہ پاکستان اس اقدام کی حمایت کرتا ہے تاہم سارک کی تنظیم کو کسی نئے ملک کو شامل کرنے سے قبل موجودہ رکنیت کو مستحکم بنانا ہو گا۔ انہوں نے سارک سربراہ اجلاس کے موقع پر مختلف ممالک کے رہنماؤں کے ساتھ دو طرفہ ملاقاتوں کو انتہائی مفید قرار دیا۔ دریں اثناء وزیراعظم کے معاون خصوصی عرفان صدیقی نے کہا ہے کہ وزیراعظم نے اپنے خطاب میں سارک کے اہم کردار کو اجاگر کیا اور کہا کہ سارک رکن ممالک کے درمیان تنازعات کے باعث اپنی حقیقی صلاحیت سے استفادہ نہ کر سکی۔ انہوں نے تنازعات کے حل کی ضرورت پر زور دیا تاکہ جنوبی ایشیا کا خطہ آگے بڑھ سکے اور دنیا کی تقریباً ایک چوتھائی آبادی کی ترقی پر توجہ دے سکیں۔ انہوں نے کہا کہ رکن ممالک کے رہنماؤں کے ساتھ وزیراعظم کی دو طرفہ ملاقاتوں سے ان ممالک کے ساتھ تجارت، سائنس، ٹیکنالوجی کے شعبوں میں تعاون سے نئی شاہرات کا آغاز ہو گا۔</body>
</COUNTER_document>
