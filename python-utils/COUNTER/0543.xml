<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0543.xml" newsdate="23.10.14" newspaper="APP" noofwordswithSWR="181" totalnoofsentences="17" totalnoofwords="267">
<headline>پاک۔چین اقتصادی کوریڈورپاکستان میں معاشی ترقی کی نئی راہیں کھول دے گا، صدر مملکت ممنون حسین کا بہاولپور میں عشائیے سے خطاب</headline>
<body>بہاولپور ۔23 اکتوبر (اے پی پی) صدر مملکت ممنون حسین نے کہا ہے کہ پاک۔چین اقتصادی کوریڈور، جو گوادر پورٹ، گوادر انٹر نیشنل ائر پورٹ اور لاہور۔کراچی موٹر وے پر مشتمل ہے،پاکستان میں معاشی ترقی کی نئی راہیں کھول دے گا۔ہمارے قریبی دوست چین،سعودی عرب اور ترکی پاکستان میں اربوں ڈالروں کی سرمایہ کاری کر رہے ہیں۔بہاولپور ڈویلپمنٹ فورم کی جانب سے جمعرات کو سرکٹ ہاوس میں عشائیے سے خطاب کرتے ہوئے صدر مملکت ممنون حسین نے کہا کہ پاک۔چین اقتصادی کوریڈور کے آپریشنل ہونے سے ملک میں معاشی ترقی کی نئی راہیں کھل جائیں گی۔انہوں نے کہا کہ وزیرعظم محمدنواز شریف اس علاقے کی ترقی میں خصوصی دلچسپی لے رہے ہیں۔ دریائے ستلج لیک پارک اور دیگر ترقیاتی منصوبے اس حقیقت کا واضح ثبوت ہیں۔صدر ممنون حسین نے بہاولپور ڈویلپمنٹ فورم کے وژن 2040کی تعریف کی۔انہوں نے کہا کہ چولستان صحرا خصوصا قلعہ دراوڑ بین الاقوامی سیاحتی مرکز بن سکتا ہے جس سے علاقے کے لوگوں کی معیار زندگی میں مثبت تبدیلیاںآسکتی ہیں۔گورنر پنجاب چوہدری سرور نے بھی اس موقع پر اپنے خطاب میں کہا کہ پاکستانیوں میں دیگر قوموں کی نسبت زیادہ صلاحیت پائی جاتی ہے،اور وہ دنیا بھر میں اس کو ثابت بھی کر رہے ہیں۔انہوں نے کہا کہ سمندر پا ر پاکستانی ملک کی سماجی۔ اقتصادی ترقی میں اہم کردار ادا کر رہے ہیں۔بہاولپور چیمبر آف کامرس و صنعت کے سابق صدر امیر یوسف علی خان اور فورم کے کوارڈینیٹر ڈاکٹر رانا محمد طارق نے بھی اس موقع پر خطاب کیا۔</body>
</COUNTER_document>
