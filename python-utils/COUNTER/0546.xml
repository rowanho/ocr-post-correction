<?xml version="1.0" encoding="UTF-8" standalone="no"?>
<COUNTER_document classification="PD" domain="national" filename="0546.xml" newsdate="23.10.14" newspaper="APP" noofwordswithSWR="419" totalnoofsentences="36" totalnoofwords="800">
<headline>اسلام کو پسندکرتی ہوں ، مسلمان ہونے پر فخر ہے، سر پرد وپٹہ نہ ہوتو سکون نہیں ملتا،حالات جیسے بھی ہوں پاکستان ضرورجاؤں گی۔ ملالہ یوسفزئی  مجھے گھر میں ملالہ جیسی بہن کا ہونا اچھا لگتا ہے،اطل خان ، خوشحال خان، حالات کے باعث ملالہ کا بچپن کھوگیا، والدہ ، پاکستانی عوام نے ملالہ کو حوصلہ دیا، والد ضیاء الدین کی پی ٹی وی سے خصوصی بات چیت</headline>
<body>اسلام آباد ۔23 اکتوبر (اے پی پی) دنیا کی کم عمر ترین نوبل انعام یافتہ پاکستانی طالبہ ملالہ یوسفزئی نے کہا ہے کہ اسلام کو بہت زیادہ پسند کرتی ہوں اور مسلمان ہونے پر مجھے فخر ہے، میرے سر پر د وپٹہ نہ ہو تو مجھے سکون نہیں ملتا، مجھے اپنے لباس پربھی فخر ہے، میں پوری دنیا میں پاکستان کا امیج پیش کر رہی ہوں کہ ہم مثبت سوچ رکھنے والے لوگ ہیں، حالات جیسے بھی ہوں وہ پاکستان ضرور جا ئیں گی۔ ان خیالات کا اظہار انھوں نے جمعرات کو پی ٹی وی کو خصوصی انٹرویوکے دوران کیا۔ ان کا یہ انٹرویو برمنگھم میں ریکارڈ کیا گیا جس میں ان کے اہلخانہ نے بھی شرکت کی۔ انہوں نے کہا کہ وہ پاکستانی وزیراعظم میاں محمد نوازشریف اور بھارتی وزیر اعظم نریندرا مودی کو ایک مرتبہ پر دعوت دیتی ہیں کہ وہ دونوں نوبل امن ایوارڈکی تقریب میں شرکت کریں اور ان کا دونوں وزرائے اعظم کو دعوت دینا کوئی سیاسی بیان نہیں۔دونوں ملک پر امن طریقے سے ہی آگے بڑھ سکتے ہیں۔ پاکستان اور بھارت کو چاہیے کہ وہ اختلافات بھلا کر بچوں کی تعلیم پر کام کریں اور اسے فروغ دیں۔ ایک سوال کے جواب میں ملالہ کا کہنا تھا کہ برطانیہ میں بھی ان کے دوست ہیں لیکن بہترین دوست اب بھی پاکستان ہی میں ہیں اور وہ اپنی بہترین دوست سے پاکستان میں بات بھی کرتی ہیں۔ بھائیوں کے حوالے سے پوچھے گئے سوال پر انہوں نے کہا کہ میرا اپنے بھائیوں سے بہت جھگڑا ہوتا ہے کیونکہ گھر میں 17 کی بجائے 10 سال کی ہوتی ہوں۔ چھوٹا بھائی اپنے دوستوں سے بچھڑنے پر اکثر لڑائی کرتا ہے۔ اپنے بھائیوں کے ساتھ کھیلتی بھی ہوں۔ کرکٹ اور بیڈ منٹن شوق سے کھیلتی ہوں۔ ملالہ نے کہا کہ وہ بہت خوش قسمت ہیں کہ انہیں تورپکئی یوسفزئی جیسی ماں ملی جو ہمیشہ انہیں سپورٹ کرتی ہے اور دعائیں دیتی ہے جو میری کامیابی کی ایک اہم وجہ ہے۔ انہوں نے کہا کہ وہ اپنی والدہ کو پڑھاتی بھی ہیں اور وہ باقاعدگی سے سکول بھی جارہی ہیں۔ ملالہ نے کہا کہ وہ پانچوں نمازیں باقاعدگی سے پڑھنے کی کوشش کرتی ہیں اور قرآن پاک کوبمعہ ترجمہ بھی پڑھ چکی ہیں۔ ایک اور سوال پر انہوں نے کہا کہ غیر معمولی حالات کی وجہ سے انہیں پاکستان چھوڑنا پڑا وہ آج بھی اپنے وطن سے محبت کرتی ہیں۔ حالات جیسے بھی ہوں وہ پاکستان ضرور آئیں گی۔ انہوں نے کہا کہ وہ آئندہ سال پاکستان آکر اپنے تعلیمی منصوبوں پر کام کریں گی۔ کسی اور کو ان سے کوئی امید ہو یا نہ ہو لیکن انہیں بذات خود اپنے آپ سے بہت امیدیں ہیں جس کے لئے وہ اپنے تعلیمی منصوبوں کو ضرور کامیاب کریں گی۔ انہوں نے کہا کہ وہ پاکستان میں سیلاب متاثرین اور آئی ڈی پیز کے لئے آواز اٹھانا چاہتی ہیں۔ مغرب میں لوگ ان کی آواز سنتے ہیں اس سے فائدہ اٹھانا چاہئے۔ ملالہ نے کہا کہ وہ نیلسن منڈیلا اور مارٹن لوتھرکنگ سے متاثر ہے۔ انٹرویو میں شریک ملالہ یوسفزئی کے چھوٹے بھائی اطل خان نے کہا کہ لوگ ملالہ کو یہاں پہچانتے ہیں اور اس کیساتھ تصاویر بنانا چاہتے ہیں۔ مجھے گھر میں ملالہ جیسی بہن کا ہونا اچھا لگتا ہے۔ ملالہ کے دوسرے بھائی خوشحال خان نے کہا کہ ملالہ بہت اچھا کام کر رہی ہے اور اچھی شخصیت کی حامل ہے۔ لوگ اسکے بارے میں کچھ بھی کہیں لیکن ملالہ ایک دن اپنی مثبت سوچ لوگوں کو باور کروانے میں ضرور کامیاب ہوگی۔ انٹرویو میں شریک ملالہ کی والدہ تورپکئی یوسفزئی نے کہا کہ تعلیم بہت ضرری ہے جو ہر جگہ کام آتی ہے۔ حالات کے باعث ملالہ کا بچپن کھو گیا۔ حملہ آوروں کو چھوٹی سی معصوم بچی پر حملہ کرتے ہوئے ذرا سا بھی رحم نہ آیا اس کے باوجود میں نے حملہ آوروں کو معاف کر دیا کیونکہ ہم کسی پر ظلم نہیں کرسکتے۔ملالہ کے والد ضیاء الدین یوسفزئی نے کہا کہ ملالہ کو�آج جو کچھ بھی ملا ہے وہ پاکستان کی وجہ سے ملا ہے۔ پاکستانی عوام نے ملالہ کو حوصلہ دیا۔ ملالہ کا جس دن نوبل انعام ایوارڈ کیلئے نام لیا گیا فرط جذبات سے ہماری آنکھوں سے آنسو جاری ہوگئے۔ انہوں نے کہا کہ پاکستان ہماری دھرتی ہے جسے کوئی ہم سے نہیں چھین سکتا۔ ان کا کہنا تھا کہ وہ پاکستان میں خواتین کو ان کا جائز مقام دلانا چاہتے ہیں جس کے لئے وہ اپنی کوششیں جاری رکھے ہوئے ہیں۔</body>
</COUNTER_document>
