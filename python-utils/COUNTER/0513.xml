<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0513.xml" newsdate="03.10.14" newspaper="APP" noofwordswithSWR="181" totalnoofsentences="12" totalnoofwords="271">
<headline>وفاقی وزیر خزانہ سینیٹر اسحق ڈار سے اسلامی ترقیاتی بینک کے صدر ڈاکٹر احمد محمد علی المدنی کی ملاقات</headline>
<body>اسلام آباد ۔ 13 اکتوبر (اے پی پی) وفاقی وزیر خزانہ سینیٹر اسحق ڈار سے اسلامی ترقیاتی بینک کے صدر ڈاکٹر احمد محمد علی المدنی نے واشنگٹن میں ملاقات کی۔ وفاقی وزیر نے اسلامی ترقیاتی بینک کے صدر کو پاکستان اور افغانستان کے درمیان کاسا 1000 ٹرانزٹ پرائسنگ ایگریمنٹ کے بارے میں آگاہ کیا۔ انہوں نے ڈاکٹر احمد محمد علی المدنی کی قیادت میں اسلامی ترقیاتی بینک کی جانب سے پاکستان کی مسلسل معاونت پر شکریہ ادا کیا۔ انہوں نے میڈلین البرائٹ سے حالیہ مفید ملاقات سے بھی آگاہ کیا۔ انہوں نے اسلامی ترقیاتی بینک کی معاونت سے پاکستان میں جاری منصوبوں پر ہونے والی پیشرفت پر اطمینان کا اظہار کیا اور یقین دلایا کہ ان منصوبوں کی جلد تکمیل کے لئے حکومت تمام ممکنہ اقدامات کرے گی۔ اس موقع پر اسلامی ترقیاتی بینک کے صدر نے کہا کہ بینک اور حکومت پاکستان کے درمیان تعاون مزید فروغ پائے گا۔ انہوں نے کہا کہ جاری منصوبوں کے لئے فنڈز کی بلاتعطل فراہمی کی جائے گی۔ وفاقی وزیر خزانہ نے انہیں شمالی وزیرستان میں آپریشن کے مالی اور معاشرتی اثرات کے ساتھ ساتھ حالیہ سیلابوں سے ہونے والے نقصانات سے بھی آگاہ کیا۔ انہوں نے کہا کہ آئی ڈی پیز کی بحالی و آبادکاری کے لئے اخراجات کا تخمینہ دو ارب ڈالر جبکہ سیلاب متاثرین کے لئے 80 کروڑ ڈالر کا تخمینہ لگایا گیا ہے۔ انہوں نے پاکستانی معیشت کے مثبت رجحانات اور جیٹرو و موڈیز جیسے بین الاقوامی اداروں کی جانب سے اس کی توثیق کے بارے میں بھی انہیں آگاہ کیا۔</body>
</COUNTER_document>
