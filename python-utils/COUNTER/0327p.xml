<?xml version="1.0" encoding="UTF-8" standalone="no"?>
<COUNTER_document classification="ND" domain="national" filename="0327p.xml" newsdate="27.11.14" newspaper="daily_dunya" noofwordswithSWR="418" totalnoofsentences="9" totalnoofwords="659">
<headline>کوئٹہ میں دہشتگردی ،3خواتین سمیت 4پولیو ورکر جاں بحق گنج بکرا منڈی کے قریب موٹر سائیکل سواروں نے گاڑی پر فائرنگ کر دی ،اعجاز، حمیدہ،حامدہ اور ثانیہ موقع پر دم تو ڑ گئیں جاں بحق ہونیوالواں کے ورثا کیلئے دس لاکھ فی کس امداد کا اعلان ،تحقیقاتی کمیٹیاں قائم، شہباز شریف،زرداری کا اظہار افسوس</headline>
<body>کوئٹہ ،لاہور(خصوصی رپورٹر،خصوصی وقائع نگار،نیوز ایجنسیاں)کوئٹہ میں نامعلوم موٹر سائیکل سوار ملزموں نے پولیو مہم پر جانے والی ٹیم کی گاڑی پر فائرنگ کرکے 3خواتین سمیت 4افراد کو قتل اور 3خواتین کو زخمی کر دیا۔وزیر اعظم نواز شریف نے کوئٹہ میں پولیوٹیم پر فائرنگ کا نوٹس لے کر حملہ آروں کے خلاف فوری کاروائی کا حکم دے دیا ۔وزیر اعظم نے کہا کہ پاکستان میں آخری دہشت گرد کے خاتمے تک جنگ جاری رہے گی ،پاکستان کی آنے والی نسلوں کو معذور ہونے نہیں دیکھ سکتے،ملک کو ہر صورت پولیو سے پاک کریں گے صبائی حکومت نے واقعہ کی تحقیقات کیلئے دو کمیٹیاں قائم کر دیں جبکہ جاں بحق ہونیوالوں کو ورثا کیلئے دس دس لاکھ ،زخمیوں کیلئے دو دو لاکھ امداد کا اعلان کیا ہے۔تفصیلات کے مطابق صوبائی دارلحکومت کوئٹہ سمیت بلوچستان کے 8اضلاع میں پولیو مہم کے تیسرے روز کوئٹہ کو نواحی علاقے بکرا منڈی اور گرد نواح میں پولیو قطرے پلانے کے لئے9خواتین اور 1مرد پر مشتمل ٹیم گاڑی میں جا رہی تھی کہ سریاب کے علاقے گنج بکرا منڈی مینگل آباد کے قریب دو موٹر سائیکلوں پر سوار ملزموں مے مذکورہ گاڑی کو رکنے کا اشارہ کیا اور گاڑی پر فائرنگ کر دی جس سے گاڑی کی اگلی سیٹ پر بیٹھا ہوا اعجاز موقع پر دم توڑ گیا جس کے بعد ڈرائیور گاڑی چھوڑ کر فرار ہو گیا نامعلوم حملہ آوروں نے گاڑی میں سوار خواتین پر اندھا دھند فائرنگ کر دی جس کے نتیجہ میں حمیدہ بی بی ،ثانیہ بی بی ،اور حامدہ بی بی موقع پر جاں بحق جبکہ روبی بی بی ،فریدہ بی بی اور سلمی بی بی شدید زخمی ہوگئیں حملہ آور موقع سے فرار ہونے میں کامیاب ہو گئے ۔اے پی اے کے مطابق جاں بحق ہونیوالی حمیدہ اور حامدہ سگی بہنیں تھیں۔واقعہ کی اطلاع ملنے پر پولیس فرنٹئر کور اور ریسکیو ٹیمیں موقع پر پہنچ گئیں جنہوں نے زخمیوں اور نعشوں کو تحویل میں لے کر ہسپتال پہنچادیا نعشوں کو ضروری کاروائی کے بعد ورثاء کے حوالے کر دیا گیا واقعہ کے بعد پولیس اور فورسز نے علاقے کو گھیر ے میں لیکر ملزموں کی تلاش شروع کر دی جبکہ متعددمشتبہ افراد کو حراست میں لے لیا گیاصوبائی سیکرٹری اکبر حسین درانی نے کہا ہے کہ واقعہ کے بعد مذکورہ حلقے میں پولیو مہم معطل کر دی گئی ہے تاہم صو بائی دارالحکومت کو کوئٹہ سمیت جہاں کہیں بھی پولیو مہم جاری ہے وہ اپنے مقررہ شیڈول کے تحت جاری رہے گی ۔انسپکٹر جنرل پولیس بلوچستان محمد عملش نے پولیو ورکروں پر فائرنگ کا نوٹس لیتے ہوئے سی سی پی او کوئٹہ سے 24گھنٹے میں رپورٹ طلب کر لی ہے جبکہ صو بائی حکومت نے واقعہ کی تحقیقات کیلئے دو کمیٹیاں قائم کر دی ہیں اور جاں بحق ہونے والے پولیو ورکرز کے ورثا ء کو دس دس لاکھ روپے اور زخمیوں کو دو دو لاکھ روپے کی حکومتی امداد فراہم کی جائیگی۔صوبائی وزیر داخلہ میر سرفراز بگٹی ’وزیر صحت میر رحمت صا لح بلوچ اور مشیر خزانہ خالد لانگو نے مشترکہ پریس کانفرنس کرتے ہوئے کہا کہ پولیوٹیم پر حملہ انسانیت سوزواقعہ ہے حکومت نے اس سلسلے میں سی سی پی او اور ڈی ایچ او کو ئٹہ کی سر براہی میں دو کمیٹیاں قائم کر دی ہیں جو 24گھنٹے میں اپنی تحقیقات سے صو بائی حکومت کو آگاہ کرینگی سکیورٹی اور دیگر حوالے سے بھی غفلت ہوئی اس کے ذمہدار کو معاف نہیں کرینگے دریں اثنا وزیر اعلی پنجاب شہباز شریف ،سابق صدر زرداری ،الطاف حسین ،پرویزرشید نے واقعہ پر دکھ اور افسوس کا اظہار کرتے ہوئے کہا ہے کہ پولیو ورکرز بچوں کے مستقبل کو محفوظ بنانے کیلئے قومی فریضہ سر انجام دے رہے ہیں ’ان پر حملہ ایک وحشیانہ فعل ہے۔</body>
</COUNTER_document>
