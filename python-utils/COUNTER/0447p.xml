<?xml version="1.0" encoding="UTF-8" standalone="no"?>
<COUNTER_document classification="WD" domain="national" filename="0447p.xml" newsdate="02.08.14" newspaper="nawa-e-waqt" noofwordswithSWR="211" totalnoofsentences="8" totalnoofwords="355">
<headline>ارسلان افتخار کو وائس چیئرمین انویسٹمنٹ بورڈ بنانا وزیراعلیٰ بلوچستان کے گلے پڑ گیا</headline>
<body>کوئٹہ/ اسلام آباد (آن لائن) سابق چیف جسٹس کے بیٹے ارسلان افتخار کو وائس چیئرمین سرمایہ کاری بورڈ کا عہدہ دینے کا فیصلہ وزیراعلیٰ ڈاکٹر عبدالمالک کے گلے پڑگیا، اپنے ہی وزراء اور ارکان اسمبلی اٹھ کھڑے ہوئے اور وزیراعلیٰ پر دبائو بڑھانے لگے ہیں کہ یہ فیصلہ واپس لیا جائے۔ ذرائع کے مطابق بلوچستان کے سرمایہ کاری بورڈ کے وائس چیئرمین کی حیثیت سے ارسلان افتخار کی تقرری کی بازگشت ملک بھر کے ساتھ ساتھ بلوچستان اسمبلی کے اجلاس میں بھی سنائی دی جب حزب اختلاف کے رکن سردار عبد الرحمان کھیتران نے کہا کہ ارسلان افتخار کو ’بزنس ٹائیکون یعنی بڑا کاروباری‘ ظاہر کیا گیا ہے جبکہ وہ سپریم کورٹ کے سابق چیف جسٹس افتخار محمد چوہدری کے بڑے بیٹے ہیں اور وہ ایم بی بی ایس ڈاکٹر ہیں۔ انہوں نے ڈاکٹری کے شعبے کو بطور پیشہ اختیار کرنے کی بجائے پولیس اور ایف آئی اے میں ملازمت کو ترجیح دی۔ پولیس اور ایف آئی اے میں ملازمت کے حوالے سے وہ میڈیا میں تنقید کی زد میں رہے۔ انکا کہنا تھا کہ موجودہ حکومت کرپشن کے خاتمے کے دعوے کرتی ہیں لیکن بلوچستان میں کیا کوئی ایسا دیانتدار شخص نہیں تھا جو پنجاب اور پوری دنیا سے سرمایہ کاروں کو کھینچ کر لاتا۔ سردار عبدالرحمان نے کہا کہ تجربہ کار افراد کو چھوڑ کر ایک بدنام زمانہ شخص کو، جس کے ابھی تک نہ صرف ملک بلکہ پوری دنیا میں سکینڈل چل رہے ہوں، وائس چیئرمین بنانے میں حکومت کی کیا مجبوری تھی۔ اس موقع پر صوبائی وزیر داخلہ مسلم لیگ (ن) کے رہنما میر سرفراز بگٹی نے بھی اعتراف کیا کہ وزیراعلیٰ نے انہیں اس فیصلہ پر اعتماد میں نہیں لیا تاہم انکا کہنا تھا کہ وزیراعلیٰ انکے ٹیم لیڈر ہیں اس لئے وہ اس فیصلے پر انکے ساتھ ہیں اور سیاسی مبصرین کا کہنا ہے کہ یہ فیصلہ وزیراعلیٰ کی سبکی کا باعث بنا ہے اور ان پر سیاسی و سماجی، تاجر، صنعتکار حلقوں کی طرف سے دبائو بڑھ رہا ہے کہ وہ ایک متنازعہ شخصیت کو آگے لانے کی بجائے اپنے فیصلہ پر نظرثانی کریں۔</body>
</COUNTER_document>
