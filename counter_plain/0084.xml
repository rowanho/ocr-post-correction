ویلنگٹن ۔ یکم اکتوبر (اے پی پی) کرکٹ نیوزی لینڈ نے پاکستان کے خلاف ٹیسٹ سیریز کیلئے 15 رکنی سکواڈ کا اعلان کر دیا ہے۔ برینڈن میک کلم کو ٹیم کا کپتان برقرار رکھا گیا ہے جبکہ فاسٹ باؤلر ڈگ بریسویل کی ٹیم میں واپسی ہوئی ہے۔ نیوزی لینڈ کرکٹ کی سلیکشن کمیٹی کی جانب سے اعلان کردہ سکواڈ میں برینڈن میک کلم (کپتان)، ہمیش ردرفورڈ، ٹام لیتھم، کین ولیمسن روس ٹیلر، کورے اینڈرسن، بی جے واٹلنگ، لوک رونچی، جمی نیشم، مارک کریگ، ٹم ساؤدی، ڈگ بریسویل، نیل ویگنر، ٹرینٹ بولٹ اور ایش سودی شامل ہیں۔ واضح رہے کہ پاکستان اور نیوزی لینڈ کے درمیان تین ٹیسٹ میچوں کی سیریز نومبر میں متحدہ عرب امارات میں کھیلی جائے گی۔ دونوں ٹیموں کے درمیان سیریز کا پہلا ٹیسٹ 9 سے 13 نومبر تک ابو ظہبی، دوسرا 17 سے 21 نومبر تک دبئی جبکہ تیسرا اور آخری ٹیسٹ 26 سے 30 نومبر تک شارجہ میں کھیلا جائے گا۔