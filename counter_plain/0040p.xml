اسلام آباد (خصوصی وقائع نگار ، نیوز ایجنسیاں) وزیر اعظم نواز شریف نے کہا ہے کہ آئین پر چلنے کے سوا اور کوئی راستہ نہیں ،آئندہ انتخابات 2018ء میں ہی ہوں گے ،عوام کو خوشحال اور بہتر پاکستان د ینگے پھر وہ جسے چاہیں ووٹ دیں اور جسے چاہیں مستر د کردیں ،آئین اور جمہوریت کے ذریعے نظام میں موجود خامیاں دور کریں گے ،آئین سے وفاداری اور پاسداری سب سے لازم ہے۔ ہفتے کے روز ایک بیان میں وزیر اعظم نواز شریف نے کہا کہ آئین سے وفاداری اور پاسداری سب سے لازم ہے، تمام سیاسی جماعتیں جمہوری نظام میں سٹیک ہولڈرز ہیں ۔ انہوں نے کہا کہ آئندہ انتخابات 2018ء میں عوام اپنا فیصلہ سنائیں گے تب عوم جس کو چاہیں ووٹ دیں اور جسے چاہیں مستر د کریں ، آئندہ انتخابات میں ہر جماعت کو ان کی کارکردگی کی بنیاد پر جانچا جائے گا۔وزیر اعظم نے کہا کہ کوئی نظام مکمل نہیں ہوتا بہتری کیلئے آئین اور پارلیمانی جمہوریت ہی واحد راستہ ہے ۔ آن لائن کے مطابق انہوں نے کہا آئین کیخلاف کسی اقدام کی حمایت نہیں کی جا سکتی اگر کوئی ایسا اقدام اٹھا تا ہے تو سیاسی جماعتیں اس کی حمایت نہ کریں۔