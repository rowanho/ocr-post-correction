سیؤل ۔23 نومبر (اے پی پی) شمالی کوریا نے خبردار کیا ہے کہ انسانی حقوق کی خلاف ورزیوں بارے اقوام متحدہ کی قرارداد کے تباہ کن نتائج برآمد ہو سکتے ہیں۔ذرائع ابلاغ کی رپورٹس کے مطابق شمالی کوریا کے رہنما کم جونگ ان نے اتوار کو قومی دفاعی کمیشن کے ایک اجلاس کی سربراہی کی۔اجلاس کے بعد قومی دفاعی کمیشن کے جاری بیان میں انسانی حقوق کی خلاف ورزیوں بارے اقوام متحدہ کی قرارداد کی مزمت کرتے ہوئے قرارداد کے حامیوں کو خبردار کیا گیا ہے کہ انہیں تباہ کن نتائج کا سامنا کرنا پڑ سکتا ہے اور قرارداد شمالی کوریا کے خلاف اعلان جنگ ہے اور انسانی حقوق کے بارے پابندیوں کے حامیوں کو باز رہنا چاہئے۔یاد رہے کہ اقوام متحدہ کی سلامتی کونسل میں شمالی کوریا میں انسانی حقوق کی پامالیوں کے خلاف قرارداد گزشتہ ہفتے منظور ہوئی تھی جس پر شمالی کوریا نے شدید احتجاج کرتے ہوئے اسے سیاسی دھوکا قرار دیا ہے اور خبردار کیا ہے کہ اسے نئے ایٹمی تجربہ کی طرف دھکیلا جا رہا ہے۔