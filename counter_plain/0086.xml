انچیون ۔ یکم اکتوبر (اے پی پی) سترہویں ایشین گیمز مینز والی بال ٹورنامنٹ میں پاکستان نے سعودی عرب کو شکست دے کر 11 ویں پوزیشن حاصل کر لی۔ جنوبی کوریا میں جاری میگا گیمز مینز والی بال ایونٹ میں بدھ کو کھیلے گئے گیارہویں پوزیشن کے میچ میں پاکستان کا مقابلہ سعودی عرب سے تھا، پاکستانی ٹیم نے انتہائی شاندار کھیل پیش کرتے ہوئے حریف سعودی عرب کو 3-0 سیٹس سے زیر کر کے گیارہویں پوزیشن حاصل کی۔ فاتح ٹیم کی جیت کا سکور 29-27، 25-17 اور 25-16 رہا۔ ترکمانستان کی ٹیم تیرہویں اور ہانگ کانگ کی ٹیم پندرہویں نمبر پر رہی۔