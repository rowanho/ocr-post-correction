ممبئی ۔ 22 اگست (اے پی پی) بالی وڈ اداکارہ کونکونا سین شرما اداکاری کے بعد فلم کا سکرپٹ لکھنے میں مصروف ہیں۔ ذرائع ابلاغ کے مطابق بالی وڈ کونکونا سین شرما جو فلم ’’اک تھی ڈائن‘‘ کے بعد اب تک کسی نئی فلم میں جلوہ گر نہیں ہوئی ہیں، کا کہنا ہے کہ وہ اس لئے نہیں سکرین سے غائب ہوئیں کہ ان کی ڈیمانڈ کم ہوگئی ہے بلکہ اس وجہ سے تاکہ فلم کا سکرپٹ تحریر کرسکیں اور اپنے بیٹے جو ابھی بہت چھوٹا ہے اسے بھی وقت دے سکیں۔ اداکارہ نے کہا کہ سکرپٹ جلد ہی مکمل ہوجائے گا۔ ممکن ہے کہ وہ اپنی تحریر کردہ فلم میں ہدایتکاری کے بھی فرائض سرانجام دیں۔ اداکارہ نے حال میں لیکمی فیشن ویک میں ڈیزائنر انا ویلا مشرا کے خصوصی فیشن شو میں شرکت کی۔ ان کا ڈیزائن کردہ لباس کونکونا پربہت جچ رہا تھا اور وہ اس شو کی سپر سٹار بھی تھیں۔