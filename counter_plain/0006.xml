خرطوم ۔ یکم دسمبر (اے پی پی) سوڈان کے صدر عمر البشیر نے شورش زدہ علاقے دارفر میں متعین افریقہ اور عالمی امن فوج کے دستوں کو نکالنے کا مطالبہ کیا ہے۔سوڈانی صد عمر البشیر نے خرطوم میں ایک نیوز کانفرنس سے خطاب کرتے ہوئے کہا کہ ہمارے پاس ’’یواین اے ایم آئی ڈی ‘‘ کے امن فوجی دستوں کی واپسی کا ایک واضح پروگرام موجود ہے۔ انہوں نے کہا کہ اب دارفر میں عالمی امن فوجی دستوں کی ضرورت نہیں رہی اور یہ فوج ہمارے لیے ایک بوجھ ثابت ہو رہی ہے۔انہوں نے کہا کہ میں نے وزارت خارجہ کو ہدایت کی ہے کہ وہ جلد ازجلد اقوام متحدہ سے رابطہ کرکے دارفر میں عالمی امن مشن کے اختتام کے لیے لائحہ عمل مرتب کرے۔ انہوں نے الزام عائدکیا کہ عالمی امن فوج دارفر میں قیام امن کے بجائے باغیوں کو تحفظ فراہم کر رہی ہے۔