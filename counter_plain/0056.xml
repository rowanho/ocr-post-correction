راولپنڈی ۔23 نومبر (اے پی پی) وزیر زراعت پنجاب ڈاکٹر فرخ جاوید نے کہا ہے کہ زرعی خود کفالت اور ملکی معیشت کے استحکام کا دارومدار زراعت کے شعبہ کی کارکردگی پر منحصر ہے ۔زرعی خودکفالت کو یقینی بنانے کے لیے پنجاب حکومت نے زرعی تحقیق کے فروغ کے فنڈز میں 2سو گنا اضافہ کیا ہے جس سے مختلف فصلوں کی نئی اقسام متعارف کرائی جائیں گی۔زرعی خودکفالت کے حوالے سے منعقدہ ایک پروگرام سے خطاب کرتے ہوئے صوبائی وزیر نے کہاکہ بین الاقوامی منڈیوں میں گندم کی قیمت پاکستان کے مقابلہ میں کم ہونے کے باوجود کاشتکاروں کی آمدنی میں اضافہ کے لیے حکومت نے گندم کی امدادی قیمت بڑھا کر 13سوروپے فی من مقرر کی ہے۔گزشتہ سال پنجاب میں گندم کی 19.5ملین ٹن سے زائد پیداوار حاصل ہوئی اور پیداواری مقابلہ گندم میں ترقی پسند کاشتکار نے گندم کی 98من فی ایکڑ پیداوارحاصل کرکے نیا ملکی ریکارڈ قائم کیا ہے۔انہوں نے کہا کہ حکومت نے یوریا کھاد کی قیمت 17سو 65روپے فی بوری مقرر کی ہے اور روزانہ کی بنیاد پر کھادوں کی مقررہ نرخوں پرفروخت کو مانیٹر بھی کیا جا رہا ہے ۔ایک سوال کے جواب میں صوبائی وزیر نے بتایا کہ گنے کے نرخ 180روپے فی من مقرر کئے گئے ہیں اورمقامی انتظامیہ کے ذریعے شوگر ملز مالکان کو پابند کیا گیا ہے کہ وہ ہفتہ کے اندرکاشتکاروں کو گنے کے معاضہ کی ادائیگی کو یقینی بنائیں۔