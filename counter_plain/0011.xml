ڈارون۔02 اگست (اے پی پی) بھارت نے آسٹریلیا کو چار وکٹوں سے شکست دے کر اے ٹیم ون ڈے سیریز جیت لی۔ فیصلہ کن معرکے میں بھارتی اے ٹیم نے آسٹریلیا اے کی طرف سے دیا گیا 275 رنز کا ہدف 49 ویں اوور میں 6 وکٹوں کے نقصان پر حاصل کر لیا، کیدار جادیو، منوج تیواری اور رشی دھون نے نصف سنچریاں سکور کیں۔ آسٹریلوی قائد کیمرون وائٹ کی 137 رنز کی اننگز رائیگاں گئی۔ تفصیلات کے مطابق گزشتہ روز کھیلے گئے اے ٹیم ون ڈے سیریز کے فائنل میں آسٹریلیا اے نے ٹاس جیت کر پہلے بیٹنگ کا فیصلہ کیا اور مقررہ 50 اوورز میں 5 وکٹوں کے نقصان پر 274 رنز بنائے۔ کیمرون وائٹ نے شاندار بیٹنگ کا مظاہرہ کیا اور 137 رنز بنائے۔ فلپ ہیوز 51 رنز کے ساتھ دوسرے نمایاں بلے باز رہے۔ بھارت کی جانب سے دھول کلکرنی نے تین وکٹیں حاصل کیں۔ جواب میں بھارت اے نے ہدف 48.4 اوورز میں 6 وکٹوں کے نقصان پر حاصل کر لیا۔ کیدار جادیو نے 78 اور منوج تیواری نے 50 رنز کی عمدہ اننگز کھیلی، آخر میں رشی دھون نے 56 اور اکشر پاٹیل نے 45 رنز کی ناقابل شکست اننگز کھیل کر بھارت کی فتح میں اہم کردار ادا کیا۔ آسٹریلیا کی جانب سے بین کٹنگ نے 3 کھلاڑیوں کو آؤٹ کیا۔