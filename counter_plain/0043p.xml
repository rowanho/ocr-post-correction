بنکاک(مانیٹرنگ ڈیسک ، اے پی پی) پاکستان نے حریف بھارت کو شکست دے کر چوتھے ایشین بیچ گیمز کبڈی ایونٹ کے فائنل کیلئے کوالیفائی کر لیا جبکہ ہینڈ بال ایونٹ میں پاکستان نے بحرین کو ہرا کر کانسی کا تمغہ جیت لیا ۔ تھائی لینڈمیں جاری ایشین بیچ گیمزکبڈی ایونٹ میں گذشتہ روش کھیلے گئے دوسرے سیمی فائنل میں پاکستان کا مقابلہ روایتی حریف بھارت سے تھا ،پاکستانی ٹیم نے انتہائی شاندار کھیل پیش کرتے ہوئے حریف ٹیم کو 28کے مقابلے میں39 پوائنٹس سے ہرا کر فائنل میں پہنچنے کا اعزاز حاصل کیا۔پاکستانی ٹیم ایونٹ میں اب تک نا قابل شکست ہے ۔ طلائی تمغے کیلئے پاکستانی ٹیم آج ایران کے آمنے سامنے ہو گی ، ایران نے سیمی فائنل میں سری لنکا کو شکست دی تھی۔مینز ہینڈ بال ایونٹ میں پاکستان نے بحرین کو2-1 سے ہرا کر کانسی کا تمغہ اپنے نام کیا ۔قطر نے طلائی تمغہ حاصل کیا ۔ خواتین ہینڈ بال ایونٹ میں تھائی لینڈ نے طلائی تمغہ حاصل کیا ۔ ویتنام نے چین کو ہرا کر کانسی کا تمغہ جیتا۔