اسلام آباد ۔ 15 ستمبر (اے پی پی) انسداد دہشت گردی کی خصوصی عدالت کے جج عتیق الرحمٰن نے سرکاری املاک پر حملہ، پرتشدد مظاہرے کرنے اور کار سرکار میں مداخلت کے الزام میں گرفتار پاکستان تحریک انصاف اور پاکستان عوامی تحریک کے 103ملزمان کی درخواست ضمانت منظور کر لی۔ پیر کو عدالت نے ملزم ماجد سمیت 103ملزمان کی جانب سے دائر درخواست ضمانت منظور کرتے ہوئے ملزمان کو 50,50ہزار روپے مالیت کے مچلکے جمع کرانے کی ہدایت کی ۔ملزمان کے خلاف تھانہ سیکرٹریٹ اور تھانہ آبپارہ پولیس نے سرکاری املاک پر حملہ کرنے پولیس ملازمین پر تشدد کرنے، پرتشدد مظاہرے کرنے اور کار سرکار میں مداخلت کرنے کے الزام میں مقدمہ درج کر کے کارروائی شروع کی تھی۔