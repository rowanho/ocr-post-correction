ہرارے ۔ 02 ستمبر (اے پی پی) آسٹریلیا نے جنوبی افریقہ کو 62 رنز سے شکست دے کر سہ ملکی ون ڈے کرکٹ سیریز کے فائنل کیلئے کوالیفائی کر لیا۔ مچل مارش کی دھواں دار 86 رنز کی ناقابل شکست اننگز کی بدولت کینگروز نے پروٹیز کو فتح کیلئے 282 رنز کا ہدف دیا تھا جس کے تعاقب میں پروٹیز ٹیم 44 اوورز میں 220 رنز پر ڈھیر ہو گئی۔ فاف دو پلیسز نے آخر دم تک اپنی ٹیم کو فتح دلانے کیلئے سرتوڑ کوشش کی تاہم وہ کامیاب نہ ہو سکے، پلیسز نے ڈٹ کر کینگروز باؤلرز کا مقابلہ کیا اور 126 رنز بنا کر ٹاپ سکورر رہے، یہ پلیسز کی ون ڈے میں دوسری سنچری ہے۔ پلیسز کے سوا پروٹیز کا کوئی بھی بلے باز آسٹریلین باؤلرز کا مقابلہ نہ کر سکا، 7 کھلاڑی دوہرا ہندسہ بھی عبور کرنے میں ناکام رہے۔ مچل مارش کو عمدہ آل راؤنڈ کارکردگی کا مظاہرہ کرنے پر میچ کا بہترین کھلاڑی قرار دیا گیا۔ منگل کو ہرارے سپورٹس کلب میں کھیلے گئے سہ ملکی ون ڈے کرکٹ سیریز کے پانچویں میچ میں جنوبی افریقہ ٹیم کے کپتان اے بی ڈی ویلیئرز نے ٹاس جیت کر باؤلرز کو آزمانے کا فیصلہ کیا جو ان کیلئے درست ثابت نہ ہو سکا، آسٹریلیا نے پہلے کھیلتے ہوئے مقررہ اوورز میں 7 وکٹوں پر 282 رنز بنائے، مچل مارش نے جارحانہ بیٹنگ کا مظاہرہ کرتے ہوئے 7 چھکوں اور 5 چوکوں کی مدد سے 86 رنز کی ناقابل شکست اننگز کھیلی، فلیپ ہیوز 85 رنز کے ساتھ دوسرے ٹاپ سکورر رہے، ایرون فنچ 16، سٹیون سمتھ 36، گلین میکسویل 2، جارج بیلی 32، بریڈ ہیڈن 11اور مچل جانسن 2 رنز بنا کر آؤٹ ہوئے۔ ایرن فینگیسو نے 2 جبکہ ڈیل سٹین، مورنے مورکل، ریان میکلارین اور عمران طاہر نے ایک، ایک وکٹ حاصل کی۔ جواب میں پروٹیز ٹیم مطلوبہ ہدف حاصل کرنے میں ناکام رہی اور پوری ٹیم نے 6 اوورز قبل 220 رنز پر ہتھیار ڈال دیئے۔ فاف دو پلیسز نے اپنی ٹیم کو فتح دلانے کیلئے آخر دم تک کینگروز باؤلرز کا ڈٹ کر مقابلہ کیا لیکن قسمت نے ان کا ساتھ نہ دیا، پلیسز نے عمدہ اور ذمہ دارانہ بیٹنگ کا مظاہرہ کرتے ہوئے 6 چھکوں اور 8 چوکوں کی مدد سے 126 رنز کی اننگز کھیلی، پلیسز کے سوا پروٹیز کا کوئی بھی بلے باز کینگروز باؤلرز کا مقابلہ نہ کر سکا سات کھلاڑی دوہرا ہندسہ بھی عبور کرنے میں ناکام رہے۔ ہاشم آملہ 17، کوئنٹن ڈی کوک 1، کپتان اے بی ڈی ویلیئرز 6، جے پی ڈومینی 16، ڈیوڈ ملر 3، ریان میکلارین 24، ڈیل سٹین 5، مورنے مورکل صفر اور عمران طاہر 2 رنز بنا کر آؤٹ ہوئے۔ مچل جانسن، گلین میکسویل، کین رچرڈسن نے دو، دو اور نیتھن لیون نے ایک کھلاڑی کو آؤٹ کیا