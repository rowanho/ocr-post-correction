انچیون ۔ 4 اکتوبر (اے پی پی) چین نے 151 طلائی تمغوں کے ساتھ سترہویں ایشین گیمز کا میلہ لوٹ لیا۔ میزبان جنوبی کوریا 79 طلائی تمغوں کے ساتھ دوسرے، جاپان 47 طلائی تمغوں کے ساتھ تیسرے، قزاخستان 28 طلائی تمغوں کے ساتھ چوتھے جبکہ ایران 21 طلائی تمغوں کے ساتھ پانچویں نمبر پر رہا۔ پاکستانی ٹیم ایک طلائی، ایک چاندی اور تین کانسی کے تمغے جیتنے میں کامیاب رہی۔ ہفتہ کو سترہویں ایشین گیمز اپنے انجام کو پہنچ گئے، رنگا رنگ اختتامی تقریب میں فنکاروں نے بھرپور طریقے اپنے فن کا مظاہرہ کیا اور اس موقع پر آتشبازی کا مظاہرہ بھی کیا گیا۔ ایشین گیمز 19 ستمبر سے جنوبی کوریا میں شروع ہوئے تھے جس میں 45 ممالک سے 9 ہزار سے زائد ایتھلیٹس نے مختلف کھیلوں کے مقابلوں میں اپنی صلاحیتوں کے جوہر دکھائے، میگا گیمز میں 5823 مرد اور 3678 خواتین ایتھلیٹس نے شرکت کی، ایتھلیٹس نے مختلف کیٹگریز کے مقابلوں میں اپنی صلاحیتوں کے جوہر دکھا کر ملک کیلئے تمغے جیتے، گیمز کے دوران چین کے ایتھلیٹس مکمل طور پر چھائے رہے اور چین نے 151 طلائی، 109 چاندی اور 83 کانسی کے تمغوں سمیت مجموعی طور پر 343 تمغوں کے ساتھ ایشین گیمز کا تاج اپنے سر سجایا۔ جنوبی کوریا نے 79 طلائی، 71 چاندی اور 84 کانسی کے تمغوں سمیت مجموعی طور پر 234 تمغوں کے ساتھ دوسری پوزیشن حاصل کی، جاپان 199 تمغوں کے ساتھ تیسرے نمبر پر رہا۔ پاکستانی ٹیم ایک طلائی تمغے سمیت مجموعی طور پر پانچ تمغے جیتنے میں کامیاب رہی۔ میگا گیمز کے دوران 439 طلائی، 439 چاندی اور 576 کانسی کے تمغوں سمیت مجموعی طور پر 1454 تمغوں کے فیصلے ہوئے۔