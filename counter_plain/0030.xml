میلبورن ۔ 03 ستمبر (اے پی پی) آسٹریلوی ٹیم کے کپتان اور مایہ ناز بلے باز مائیکل کلارک کی فٹنس مسائل کے باعث پاکستان کے خلاف سیریز میں شرکت مشکوک ہو گئی۔ آسٹریلیا اور پاکستان کے درمیان سیریز آئندہ ماہ کھیلی جانی ہے۔ 33 سالہ کلارک زمبابوے میں جاری سہ ملکی ون ڈے کرکٹ سیریز سے قبل انجری کا شکار ہو گئے تھے جس کے باعث وہ سیریز کے ابتدائی دو میچ نہیں کھیل سکے تھے، ایک میچ میں انہوں نے شرکت کی لیکن اس میچ میں کینگروز کو شکست کا سامنا کرنا پڑا۔ کرکٹ آسٹریلیا کے مطابق کلارک ہیمسٹرنگ انجری میں مبتلا ہو گئے ہیں جس کے باعث وہ سیریز چھوڑ کر واپس وطن پہنچ گئے ہیں، ان کی انجری کا سنجیدگی سے معائنہ کیا جا رہا ہے تاہم اس وقت ان کی پاکستان کے خلاف سیریز میں شرکت کے بارے حتمی طور پر کچھ نہیں کہا جا سکتا۔ طے شدہ شیڈول کے مطابق آسٹریلوی ٹیم 5 اکتوبر کو پاکستان کے خلاف ٹی ٹونٹی میچ سے سیریز کا آغاز کرے گی اس کے بعد دونوں ٹیموں کے درمیان تین ون ڈے اور دو ٹیسٹ میچز کھیلے جائیں گے