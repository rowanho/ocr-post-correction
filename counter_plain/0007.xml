واشنگٹن ۔ 6 اگست (اے پی پی) ایک سیکورٹی فرم نے الزام عائد کیا ہے کہ روسی ہیکرز نے دنیا بھر میں 1.2 ارب سے زائد انٹرنیٹ صارفین کا ڈیٹا چوری کیا ہے۔ ایک امریکی اخبار کی رپورٹ کے مطابق اس ڈیٹا کو چوری کرنے میں روسی سائبر گروپ سائبر وار کا ہاتھ ہے۔ سیکورٹی فرم کا کہنا ہے کہ معلومات کی چوری براہ راست طور پر نہیں ہوئی بلکہ یہ مختلف کمپنیوں کی ویب سائٹ پر موجود سرور سے چوری کیا گیا ہے۔ کمپنی کے مطابق روسی ہیکرز نے 500 ملین سے زائد منفرد ای میلز آئی ڈی ہیک کیں۔ رپورٹ کے مطابق بڑی کمپنیاں معلومات کے چوری ہونے سے متعلق آگاہ ہیں۔ فرم کے چیف انفارمیشن سیکورٹی آفیسر نے کہا ہے کہ ہیکرز نے نہ صرف امریکی کمپنیوں بلکہ دنیا بھر کی چھوٹی بڑی کمپنیوں کا ڈیٹا چوری کیا ہے۔ انہوں نے مزید کہاکہ ہیکرز یہ ڈیٹا چوری کرکے مختلف سماجی ویب سائٹس پر فروخت بھی کرتے ہیں۔