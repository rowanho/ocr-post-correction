دبئی (سپورٹس ڈیسک)آسٹریلوی کعچ ڈیرن لیہمن نے کہا ہے کہ سعد اجمل کی غیر موجودگی کے باوجود پاکستان کی ٹیم ایک سخت حریف ہے کیونکہ پاکستان کی سرزمین نوجوان ٹیلنٹ سے بھری پڑی ہے۔دبئی میں ٹرینگ سیشن کے بعد صحافیوں سے گفتگو کرتے ہوئے آسٹریلوی کوچ لیہمن کا کہنا تھا کہ پاکستان کی تاریخ رہی ہے کہ جب بھی ضرورت پڑی اس نے نئے ٹیلنٹ کو متعارف کرایا ہے۔پاکستان کی ٹیم کے ساتھ کیا ہو رہا ہے انہیں اس سے کوئی پریشانی نہیں تاہم پاکستان نے ہر سیریز میں کئی اچھے کھلاڑیوں کو متعارف کرایا ہے اور اس سیریز میں بھی پاکستان کی جانب سے نوجوان ٹیلنٹ کو سامنے لایا جا سکتا ہے ۔ان کا کہنا تھا کہ دبئی کے گراؤنڈ پر پاکستان نے ہمیشہ اچھی کارکردگی کا مظاہرہ کیا ہے لہٰذا ہمیں پاکستان کے خلاف بہترین کھیل کا مظاہرہ کرنا ہو گا ۔آسٹریلوی ٹیم کی تیاریوں کے حوالے سے ایک سوال کے جواب میں لہیمن نے کہا کہ کھلاڑی یہاں کے گرم موسم کے ساتھ ہم آہنگ ہونے کے لئے بھر پور ٹرینگ کر رہے ہیں تاہم گرم موسم میں کرکٹ کھیلنا اچھا لگتا ہے اس لئے کھلاڑی خود کو فٹ رکھنے پر توجہ دے رہے ہیں ۔واضح رہے پاکستان اور آسٹریلیا کے درمیان سیریز کا آغاز واحد ٹی ٹونٹی سے ہو گا جو 5 اکتوبر کو متحدہ عرب امارات میں کھیلا جائے گا اس کے عللاوہ اس سیریز کے دوران 3 ون ڈے اور 2 ٹیست میچ بھی کھیلے جائیں گے۔